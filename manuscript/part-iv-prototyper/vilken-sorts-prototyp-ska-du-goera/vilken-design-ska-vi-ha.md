# Vilken design ska vi ha?

**Vilken sorts design ska vi ha?**

Det faktum att den digitala upplevelsen --- eller kundupplevelsen --- är vår tids heliga Graal, har också lett till en svällande massa av vad vi skulle kunna kalla designopinion. Gå bara in på Medium och försök räkna alla publikationer och artiklar som handlar om digital design och UX. På många sätt är det en bra sak, eftersom det är ett viktigt ämne och fler behöver förstå hur viktigt det är. Men det finns också en stor ingrediens av Kejsarens Nya Kläder varje gång det kommer en designtrend som haussas och postrationaliseras. Underhållande exempel är de ändlösa diskussionerna om menyers och sökfunktioners placering på smartphones och hur en hel teoritråd baserades på användarstatistik från 2013. Som dessutom misstolkades: Resonemanget byggde på att X procent av användarna använde enhandsfattning, när det egentligen var i X procent av användarfallen. \(En och samma användare hade under en och samma dag många olika fattningar, beroende på vad hen för tillfället konsumerade.\)

Liknande diskussioner uppstod kring hur många som använde sin surfplatta i portättläge \(stående\) och hur många som använde den i landskap \(liggande\), eftersom Google Analytics vara visade besökarnas skärmstorlek på ett sätt, oberoende av skärmens orientering. När en front end-utvecklare gjorde den enkla åtgärden att lägga in ett event i Google Analytics som registrerade ursprungsorientering och när någon ändrade orienteringen, kunde det förvånande användarbeteendet observeras: Det berodde på! De en stor sajt med mycket trafik kunde man snabbt se att de flesta kom in med surfplattan stående, men sen bytte några gånger beroende på vilket sorts innehåll de skulle konsumera och hur det var designat. Till exempel artiklar - stående; bilder - liggande; film - liggande.

Återigen befann sig förståsigpåarna i en cirkelargumentation. Designen av upplevelsen styrde i mångt och mycket användarnas beteende vilket gjorde att det inte fanns något a priori-beteende att debattera.

Självklart finns det många bra exempel på motsatsen också, men det här belyser en viktig punkt: Som hantverkare i branschen kan vi diskutera vilken design vi _gillar_ hur mycket som helst och det är både roligt och nyttigt att öva på designtankemusklerna. Men när vi börjar argumentera för “sanningar” och om vi börjar följa branschtrender slaviskt så är vi ute på mycket djupa vatten.

Anledningen till det är mycket enkel och det är också grundanledningen till den här boken: Förändringstakten är så hög att en framgångsrik kundupplevelse bara kan utvecklas iterativt och med kontinuerlig feedback från kunderna själva.

Eftersom en majoritet av alla organisationer inte gör detta än, och/eller har flaskhalsar i sin befintliga utvecklingsprocess, så har också en majoritet av deras användare och besökare kommit längre i sin egen digital utveckling än organisationen i fråga.

Ett underbart exempel på detta var när den nya tyske CEO:n för ett företag med 70.000 medarbetare över hela världen var ute turné och på ett torgmöte i Skandinavien ställde den retoriska frågan “För hur många av er här har konto på Netflix?” och nio av tio räckte upp handen. I sin föreställningsvärld var han ute efter motsatt resultat, men som privatpersoner har vi i princip alla till en man redan genomgått vår digitala transformation.

Så tänkt dig själv en bransch där situationen är följande:

- Företagen är långsamma när det gäller just den här sortens utvecklingsprocesser på grund av silos och gamla branschtraditioner.

- Kunderna är snabba för de är redan användare av de produkter och tjänster som delvis bidragit till den ökade förändringstakten.

- Yrkesutvövarna vill naturligtvis fortsatt framstå som experter för att kunna ta bra betalt och kommer därför med den ena teorin efter den andra, men eftersom de också är fast i sina branschtraditioner och fortsätter utveckla teorierna “på kammaren” är de Kejsarens Nya Kläder.

- Många företag lyssnar ändå, eftersom de inte fått upp sin egen iterativa process än och när de implementerar experternas lösningar fördröjer de fartökningen ytterligare!

Här finns det utrymme för hårklyverier och det är tyvärr en väg som många debattörer väljer. Som när man inom UX med utgångspunkt i den ökade skärmstorleken på smartphones argumenterar för att hamburgarmenyer och sökfunktioner borde ligga i nederkant på mobila versioner av sajter.

Det är helt OK att göra så, men det är inte OK att argumentera så.

Enda anledningen till att placera sakerna i underkant är att du först formulerade en hypotes om att det är för långt att sträcka fingrarna till överkanten med enhandsfattning, gjorde en prototyp på det och att testerna av prototypen validerade hypotesen.

En annat, precis lika sannolikt scenario, är nämligen att besökarna nu är så _vana_ med att hitta menyer och sök i överkant eftersom de mest använda tjänsterna \(som till exempel Google och Facebook\) fungerar så. I det scenariot skulle din hypotes förkastas i prototyptesterna.

Du förstår så klart poängen. Vi kan inte längre sitta på kammaren och föra resonemang som vi sedan omvandlar till färdiga lösningar utan att först ha stämt av med verkliga kunder. Det spelar ingen roll hur bra resonemanget är eller hur mycket statistik det är baserat på. Det är fortfarande bara en hypotes ända tills vi har validerat eller förkastat den med hjälp av protyptester.

\[Bild: En google-sökning i överkant på en mobilskärm.\]

Hur besvarar vi då rubrikens \(kugg\)fråga? Vilken design ska vi ha på prototypen?

Vårt resonemang och process leder till ett väldigt jobbigt svar. Det är upp till dig och ditt team! :-D

Förutom det vi gått igenom finns det en annan tung anledningar till det jobbiga svaret. Vi har redan konstaterat att många av de “designtrender” du läser om egentligen är varmluft eftersom de inte överlever mötet med kunden. Men ännu viktigare är att processen vi beskriver för första gången i världshistorien gör det möjligt att bygga unika kundupplevelser baserade på användarnas egna behov, önskningar och drivkrafter. Det är just det som gör dem unika.

Och det är dessutom ditt och ditt teams mål. Att bygga en kundupplevelse som är så unika att den blir ett konkurrensmedel. Som gör att just din organisations tjänster och produkter blir något som kunden vill återvända till; att ni blir _top of mind_ i kundens egen värld för den kategori ni befinner i.

1. Om den i alltför stor utsträckning bygger på “trender” så är den motsatsen till unik.

2. Om den i alltför stor utsträckning bygger på “trender” har du och ditt team uppenbarligen tagit mer hänsyn till dessa “trender” än till kundernas beteende.

Sen är det viktigt att komma ihåg att en prototyp och en kundupplevelse inte bara handlar om design. Det är dessutom funktion. Men även här finns samma tendens till H.C. Andersen-problematik, så resonemanget går att översätta till detta område också.

Ägna dig med andra ord hur mycket som helst åt att konsumera design- och funktionsdebatter, men ta gärna upp artiklar och YouTube-filmer du sett i ditt team och diskutera dem utifrån hur de skulle formuleras som hypoteser; hur en prototyp skulle vara beskaffad för att förkasta eller validera den hypotesen och hur de olika tankarna och teorierna relaterar till er värld och era kunder.

Ert uppdrag, om ni väljer att acceptera det, är nämligen att skapa er _egen,_ unika kundupplevelse för _era_ kunder och användare. I _dialog_ med dem.

Låt oss därför upprepa svaret på rubrikens fråga --- vilken sorts design ska ni ha?

Er egen.

Självklart har designers och byråer i alla tider gjort skisser under sin egen arbetsprocess. Men ytterst sällan har deras uppdragsgivare fått se flera olika alternativa skisser på vägen fram till den lösning man presenterat. Tvärtom har det legat i byråernas intresse att presentera något “färdigt och fint” eftersom de haft behov av att sälja in lösningen för att få betalt för allt arbete de lagt ned. En klassisk självuppfyllande profetia, med andra ord. Har de istället lagt ned lite mindre arbete, visat sina uppdragsgivare, jobbat vidare lite till baserat på input, visat igen och så vidare, så hade de inte etablerat den monolitiska tradition av allt designarbete-ska-vara-klart innan vi börjar med nåt annat. Men en mindre, kortare arbetsinsats innebar också mindre arvode och tänk om uppdragsgivaren säger nej? Det är svårare att säga nej när man får en presentation på hundra slides.

Intressant nog har det funnits några få undantag som bekräftar regeln. Byråer som har jobbat närmare med sin uppdragsgivare och inkluderat dem i en iterativ process. De som vågat släppa sargen på detta sätt har alltid blivit oerhört framgångsrika, framför allt i jämförelse med sin storlek och den nedlagda insatsen.

Något om att inspiration från omvärlden självklart är bra och lärorikt, men det är först när vi testar som vi vet att det fungerar på just våra kunder?

