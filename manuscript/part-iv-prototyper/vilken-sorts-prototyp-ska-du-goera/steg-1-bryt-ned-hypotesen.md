# Steg 1 - Bryt ned hypotesen

**Steg 1: Bryt ned hypotesen**

Om vi jämför med hur man traditionellt arbetat inom design, UX och kommunikation så skulle vi kunna likställa hypotesen med en _brief_. Det kortfattade dokument som beskriver vad uppgiften är. Och för att följa filosofin bakom Upplysningen kan vi också konstatera att hypotesen är lite grann av motsatsen till den klassiska reklambyrå- eller designbriefen: Vi är inte först och främst ute efter att förstå hur vi ska lyckas, utan hur vi ska misslyckas!

Precis som vi pratade om under kapitlet om hypoteser\[länk\], så handlar den här uppgiften om hur vi så fort som möjligt _failar_.

Varför det? En kort repris är att det handlar om psykologi. Vi vill alla så väldigt gärna ha rätt. Att vi gjort något bra. Så om uppgiften vore att visa hur bra något är, då är den snabbt löst. Vi kommer att tolka alla resultat åt det hållet. Men om uppgiften är att visa varför det vi hittat på inte funkar, då får vi anstränga oss lite mer och när vi anstränger oss så lär vi oss också mer på vägen.

Att misslyckas fort är också det bästa sättet att inte plöja ned onödiga resurser på att utveckla något som ändå --- tydligen --- skulle misslyckas. _Fail fast_ handlar ju om att misslyckas tidigare i processen, så att processen inte behöver fortgå.

Eftersom du och dina kollegor är duktiga på det nu gör, så blir det \(dessutom\) sällan så att “allt” är bortkastat när en hypotes inte blir validerad. Om ni följt metodiken och definierat ett viktigt problem och formulerat hypoteser snarare än att försökt komma med lösningar, så kommer prototypen att ge er massor av värdefulla kunskaper när ni testar den. Kanske visar det sig att användarna inte alls förstod hur de skulle navigera sig runt i er modul, men de var väldigt intresserade av att få hjälp med vad ni erbjöd. Ni var på rätt spår, men det fanns hinder på vägen. Nu har ni fått reda på vilka de är och kan åtgärda dem. Med andra ord kommer nästa version --- nästa iteration --- av produkten att bli en succé!

Det första steget i prototyputvecklingen är därför att bryta ned hypotesen i olika delar. Vad är det den säger om kunderna eller användarna? _Vad_ är det hypotesen tror att de vill kunna göra? Eller _hur_ är tror hypotesen att användarna vill agera? Hur vill de hantera något? Vilken _sorts_ hypotes pratar vi om? Handlar det om saker på en konceptuell nivå, nya värden som ska skapas, eller är det mer funktionella frågor? Som i att något som redan finns ska gå bättre att genomföra om ni genomför de förändringar ni har en hypotes om? Eller handlar hypotesen mer om ren _design_? Om hur konverteringen skulle öka om intrycket blev enklare och renare, om det blev lättare att se vad som är vad?

Även om en stor del av arbetsbördan med prototypen helt naturligt faller på de som arbetar med design och UX så är det alltid mest effektivt att göra nedbrytningen av hypotesen tillsammans i hela teamet. Dels kan produktägare och analytiker ha mycket tillföra när det gäller vad det är som ska testas och dels kan front end-utvecklare komma med ett stort bidrag när det gäller hur olika funktioner och utseenden kan genomföras i kod. Vad som blir onödigt krångligt och vad som blir enkelt att göra.

Om er organisation har skaffat er förmågan att tillverka prototyper enkelt och snabbt i er “egen miljö”, till exempel genom att ha Content API:er och designbibliotek som mikrotjänster, så utvecklas prototypen snabbast genom att återanvända moduler ni redan har och vid behov modifiera dem. Kanske är till och med “prototypsvaret” på er “hypotesfråga” att ni utvecklar en ny modul som kommer att bli en ny medlem i ert modulbibliotek ifall hypotesen blir validerad. I bägge dessa fall kommer också front end-utvecklare vara med och bygga prototypen.

Om ni istället bygger prototypen i ett designverktyg som Adobe XD är det designers och UX:are som bygger. Men oavsett vilket scenario vi pratar om är det viktigt att _hela_ teamet är med. Alltså inte varje enskild minut av arbetet, men i dagliga, korta avstämningar och framför allt varje gång ni gör ett vägval. Även om det låter som om man tar upp många människors tid, är det verkliga resultatet att arbetet går snabbare. Framför allt om vi också räknar in det som händer när vi sedan testar prototypen. Man lär sig nämligen oerhört mycket mer av feedback från användare om man också varit med och tagit de beslut som ledde till hur prototypen ser ut.

Nästa viktiga del av nedbrytningen är att konstatera _vem_ hypotesen riktar sig till. Är det alla besökare på er startsida? Är det ett särskilt kundsegment? Är det användare med en viss typ av beteende? Eller är det en kombination: När besökare från ett visst kundsegment befinner sig i den här specifika fasen av kundresan?

Ett enkelt exempel: Er hypotes är att om ni gör om betalningsflödet till en, enda sida istället för att ha det uppdelat i olika steg, så kommer konverteringen att öka, framför allt för mobila besökare. Då kan det också vara så att ni befinner i er en bransch där ett särskilt kundsegment använder mobilen mer än andra. Ni behöver alltså utveckla en prototyp där betalningsflödet är en enda _long scroll_ som är designad så att den funkar bra på en smartphone. Plus att ni tänker er att den mobila versionen ska sakna långa utläggningar om att addera försäkring, för det är något som kundgruppen som är mer mobila aldrig köper ändå. Det får i prototypen bli en “Läs mer” istället.

Ett annat exempel som är mer konceptuellt: Ni har formulerat en hypotes som säger att färre besökare skulle lämna startsidan inom trettio sekunder om ni visade olika sorters startsidor för olika sorters besökare. Ni har sedan länge tydliga definitioner av olika kundsegment som används för att utveckla era produkter och tjänster och som användes för marknadsföring i traditionella kanaler. Men ni använder inte den segmentringen i era digitala kanaler. Ni har en startsida för alla besökare. Ni har ett Instagram-konto fast de olika kundsegmenten skiljer sig betydligt från varandra.

Ni behöver alltså utveckla en prototyp till en ny startsida som riktar sig specifikt till av era kundsegment och som skiljer sig från den nuvarande på ett sätt som baserar sig på sådant ni redan vet om dessa kunder.

När hypotesen på detta sätt är nedbruten i sina beståndsdelar är det dags att ni bestämmer er för vilken sorts prototyp ni ska göra.

