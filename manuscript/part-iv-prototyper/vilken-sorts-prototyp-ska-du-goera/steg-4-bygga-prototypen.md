# Steg 4 - Bygga prototypen

**Steg 4 - Tillverka/Bygga prototypen**

Prototypen är alltså ett sätt att --- helst utan att koda --- skapa en alternativ version av hur en potentiell kundupplevelse skulle kunna se ut och fungera. En version som går att visa utanför ert team för folk som inte är experter på det ni gör och som de kan interagera med på något sätt.

Ta till exempel tillverkaren av outdoorkläder som ville öka graden av återvinning men inte var säker hur vissa återvunna material skulle göra sig i riktiga kläder. De kunde då göra ett provplagg som andra än designers kunde testa och själva känna om det var ett alternativ eller inte. Var materialet skönt mot huden? Hur var passformen? Var plagget snyggt nog fast det var gjort i det nya materialet?

En presentation om rationalen bakom att använda materialet och med bilder eller filmer på plagget hade kunnat övertyga om tanken bakom, men det hade inte varit ett test om det verkligen fungerade eller inte. Och i det här fallet kunde ett första “internt test” ge stora kunskaper. Medarbetare som inte varit med i just denna process kunde spontant säga hur materialet kändes och det kunde vara ett go/no go för att ta fram fler provplagg, kanske med ändringar och förbättringar baserade på vad de första testarna tyckte.

Som vi ska se i avsnittet av tester behöver testdeltagarna inte alltid vara externa för att du ska få värdefulla kunskaper. Framför allt när det gäller interaktiv och funktion så kan du genom att testa på kollegor ofta direkt upptäcka saker som inte alls fungerar och som måste ändras. Men självklart är det först när vi testar med kunder eller användare som är medlemmar i det specifika segment som det handlar om som vi får de riktigt viktiga kunskaperna.

\(En prototyp kan ju också skickas ut i live-trafik av er AI och placeras så att rätt kundsegment blir utsatte för den, men mer om det senare!\)

Tillverkaren av outdoor-kläder ville lösa ett problem; det går åt för mycket energi och släpps ut för mycket CO2 när man nytillverkar många av de material som används i kläder. Särskilt om de ska vara lätta men ändå regntåliga och hållbara. Eftersom de själva var just ett outdoor-företag låg miljön dem dessutom varmt om hjärtat. De formulerade en hypotes som handlade om att det kanske skulle gå att göra nya plagg till 100% av återvunnet material och spara 95% av energikostnaderna och 100% av CO2-utsläppen. Men hypotesen var inte teknisk. Självklart var det möjligt att skapa processen. Frågan var om det återvunna materialet skulle skapa tillräckligt bra kundupplevelsen.

\(Företaget hette Patagonia och var först i världen med att tillverka jackor av återvunnet material. I Sverige har vi nu Houdini som tillverkar ännu fler sorters kläder av återvunnet material och dessutom, precis som Patagonia, återvinner sina egna begagnade kläder. Och second hand med dem.\)

Alltså testade man med ett provplagg --- en prototyp.

I många branscher är prototyptillverkning väldigt vanlig, trots att den tillverkningen i sig är _mycket_ mer kostsam än den är i de flesta digitala sammanhang. Särskilt om vi lärt oss läxan från tidigare avsnitt och skivat elefanten. Det vill säga om vi prototypar en modul i taget, en vy i taget, en funktion i taget.

De andra branscherna har lärt sig att kostnaden för prototypen är så försvinnande liten i relation till kostnaden för att tillverka en produkt som visar sig vara fel eller undermålig på något sätt. Därför är det inte konstigt att de företag som använder detta arbetssätt för sin digitalisering ser omedelbara effekter.

\[Bild: En schematisk skiss med kopplingen mellan ett Content-bibliotek, ett Look & Feel-bibliotek och en prototypsida i live-trafik.\]

Som vi tidigare konstaterat är den digitala kundupplevelsen nu den enskilt största konkurrensfaktorn och därmed också den enskilt största katalysatorn för utvecklingen av din affär. En av anledningarna är att de företag som redan upptäckt detta --- både traditionella och disruptörer --- har fokuserat på att skaffa sig de förmågor som gör det möjligt att öka farten på utvecklingen av kundupplevelsen. För samtidigt som den är så avgörande, har det traditionella sättet att organisera verksamheter skapat flaskhalsar just för kundupplevelsen.

En av de viktigaste förmågorna --- en riktig superpower --- är inte bara att utveckla kundupplevelsen genom prototyper, utan att kunna tillverka prototyper snabbt. Om förmågan att bygga och testa prototyper är grundläggande för kundupplevelsens förbättring, så är flaskhalsar i prototyputvecklingen de allra farligaste för en organisation.

Och tyvärr är det just här som de största --- smalaste? --- flaskhalsarna finns i traditionellt organiserade företag. Vi har redan pratat om de generella problemen med silos, att arbeta i projektform och hur design av kommunikation och upplevelser så länge outsourcats att det inte bara är brist på den kompetensen, det är brist på kompetens kring hur man organiserar sådant arbete. Lägg till det faktum att kommunikations- och marknadsavdelningar är de som i dagsläget är minst vana med att arbeta iterativt och mest vana med att göra allting färdig först och sen publicera.

De som i traditionella organisationer “äger” varumärket och design av kommunikation, budskap och kommunikationsstrategier är också de som har minst erfarenhet av att arbeta med prototyper. De har i princip aldrig gjort det. Inte undra på att disruptörer har festliga tider!

Kort sagt: Förmågan att snabbt kunna tillverka prototyper är avgörande för din organisations framtid.

Där finns nämligen generellt den största flaskhalsen, samtidigt som det också är den största katalysatorn. Så att få bort den flaskhalsen är kanske det allra viktigaste en organisation just nu kan göra.

Men det handlar inte bara om organisationer. Det handlar om oss själva också. Du kan applicera samma tankegångar på ditt eget yrkesliv eller saker som du gör privat. De gångna årens CV-fokus har redan lett till en CV-cynism: Många är skeptiska till andras LinkedIn-profiler för de är fulla av feel good-poster från konferenser och workshops och förskönande editeringar av yrkeslivet. Många av dessa editeringar handlar om att framställa kunskaper man skaffat sig från olika jobb i nytt ljus; i ljuset från vad som är i ropet. Plötsligt pratar alla om Design Thinking\(byt term\) --- och då visar det sig av en slump att det var ju det jag sysslade mycket med på det där företaget jag var på för sex år sedan!

Men om bara något halvår är något annat i ropet. Och av det kan vi lär oss att det inte är det. Uppenbarligen är det inte egentligen intressant om det bara är ett buzzword i sex månader.

Om du istället skaffar dig verkliga kunskaper kring hur man formulerar hypoteser och testar dem så kommer du att få ett CV som hade fungerat under Upplysningen och som kommer att fungera ett långt tag framåt. Som vi har sett har ju kundupplevelsen många olika facetter och det behövs många olika kompetenser som jobbar tillsammans för att skapa bra digitala upplevelser. Det betyder att det finns plats för många olika sorters människor i de tvärfunktionella teamen. Allt från talanger från film och tv-produktion till journalister, dataarkitekter, designers och kodare.

Att både förstå konceptet och arbetsprocessen kring kundupplevelsen och samtidigt utveckla en talang du har i en riktning som passar i det tvärfunktionella teamet är att bli mycket attraktiv på arbetsmarknaden under en lång tid framåt. Eftersom det är så många organisationer som behöver lyfta sin kundupplevelse från där den är idag.

Hur skaffar vi oss då förmågan att tillverka prototyper snabbare, oftare?

Ja, ett viktigt sätt är som sagt att förstå helheten i processen med att identifiera problem, formulera hypoteser, utveckla prototyper, testa dem och göra förändringar utifrån resultaten.

Ett annat viktigt sätt är att personer som du och dina kollegor börjar tänka kring just kundupplevelsen. Och inte tror att bara tjänsten fungerar så är allt frid och fröjd. Just att _förstå_ hur generell funktionalitet och tillgänglighet idag bara är hygienfaktorer är naturligtvis grundläggande för att komma över på rätt sida. För att välja rätt mellan det röda pillret eller det blå.

Men om vi tittar lite mer specifikt på själva tillverkningen av prototypen, så finns det ett antal avgörande förmågor som organisationer enkelt kan skaffa sig.

Look & Feel-biblioteket

I avsnittet om mikrotjänster och API:er berättade vi hur en modern infrastruktur bygger på att man “kopplar isär” så många plattformsfunktioner som möjligt. Och när det gäller prototyper kommer det verkligen till sin rätt. En anledning till att utvecklingen av kundupplevelsen har blivit en sådan flaskhals \(och därmed också katalysator för de som tar bort flaskhalsen\) är att traditionella CMS --- webbplattformar --- gjort det ganska svårt att bygga prototyper.

Går vi några år tillbaka byggde webbplattformar på sidor \(för många organisationer är det så fortfarande, antingen för att de har ett gammalt CMS eller för att de fortsatt bygga på det sättet\) och när man skulle “bygga en ny webb” så innebar det att man gjorde sidmallar. De hade inte mycket gemensamt med en sidmall i Word, utan behövde kodas, mer eller mindre. Med andra ord behövde de byggas av en front end-utvecklare och ibland också en back end-dito. Många plattformar både hade och har ett problematiskt förhållande till att testa alternativ i live-trafik. De var helt enkelt inte från början ämnade att vara testverktyg och du måste bygga de funktionerna när du sätter upp webben från början.

Det enda som du egentligen behöver ta med dig är att en majoritet av koden för hur sidorna skulle se ut var också kodad i CMS:et när “den nya webben” en gång byggdes. Vilket dels betyder att koden är mer eller mindre “instängd” där och dels att du \(därför\) måste bygga nya sidmallar för att testa en ny upplevelse.

Sedan kom olika CMS som var mer eller mindre moduluppbyggda, vilket i sin tur påverkade många andra att gå åt det hållet, men problemet var i grunden detsamma --- det hade bara förflyttats till modulnivå. Koden låg fortfarande i CMS:et och varje gång något skulle förändras eller uppdateras så behövde det kodas manuellt. Tänk dig nu att vi snabbspolar framåt några år och det finns flera digitala kanaler och du och din organisation vill naturligtvis visa upp samma upplevelse överallt. Ni vill skapa en holistisk kundupplevelse så att kunder och besökare känner igen sig. Då blir det mycket merarbete när även förhållandevis enkla saker som “utseende” behöver kodas manuellt per kanal. Och det betyder också att i en prototyp som ska ut i live-trafik behöver mycket att det som är utseende kodas manuellt.

Tänk om ni istället hade ett bibliotek, fullt med kod till allt som har med utseende --- med _look & feel_ --- att göra? Och tänk om den koden gick att länka in i era olika tjänster? Då skulle en tjänst, eller en vy eller en sida i en tjänst, i princip “prenumerera” på den specifika koden från/i biblioteket. Till exempel, en så enkel grej som typsnitt, storlek och färg för en rubrik. Om du då ändrar färg på just den sortens rubrik i biblioteket så ändras den i alla tjänster, alla kanaler; på alla sidor och i alla vyer som använder just den sortens rubrik.

Det betyder också att när du ska bygga en prototyp så kan du återanvända alla de delar i upplevelsen som ska vara oförändrade i prototypen. Vilket betyder många timmar av kodande som inte behöver göras för att få upp en prototyp att testa i live-trafik.

Kanske har du stött på digitala _brand portals_ eller dito _styleguides_ som \(oftast\) marknadsavdelningar satt ihop, eller företag som tillverkar verktygen för att skapa dem vill sälja till din organisation. Och att sådana blivit så mycket vanligare under den senaste tiden är ett tecken på behovet av det vi pratar om. Men här finns det anledning att vara vaksam \(att se upp\). De flesta av dessa styleguides och brand hubs är bara på ytan de \(modul\)bibliotek vi pratar om. Många av dem kan visa upp alla moduler som en organisation använder och till och med visa kod som du kan kopiera och klistra in. Men det är ju långt från att kunna länka in, prenumerera på kod så att den automatiskt hämtas in. Det är just den här automatiska kopplingen som är så viktig för att få upp farten på utvecklingen av kundupplevelsen.

Vad du behöver är ett bibliotek med alla de artefakter som tillsammans skapar er upplevelse. Plus en automatisk koppling mellan de tjänster du bygger och biblioteket. Ett upplevelse-API. Kombinera dem och du har givit din organisation förmågan att mycket snabbt ändra i stort som smått i upplevelsen ni presenterar för användare.

Detta är med andra ord A och O för att rent generellt kunna röra sig snabbare framåt i digitaliseringen. För att verkligen kunna arbeta med kontinuerlig förbättring. Och det gör prototyparbetet så oerhört mycket snabbare.

En stor europeisk e-handlare funderade till exempel på varför bara hälften av besökarna använde deras sajters och appars sökfunktion. Vilket är början på köpresan. Ett tvärfunktionellt team formulerade hypotesen att sökfunktionen var för rationell, den fungerade bara om du redan visste ett antal parametrar. Fler skulle börja söka om det också fanns ett mer intuitivt alternativ --- till exempel ett kartsök. \(De sålde resor.\) Gissa hur många dagar och hur många människor det tog dem att få fram en prototyp som fungerade så pass bra att det fick att se vad som var tillgängligt och köpa, i prototypen?

Det tog två personer \(en front end-utvecklare och en UX-designer\) bara två dagar att utveckla en prototyp som kunde testas i live-trafik. Och den korta utvecklingstiden berodde till stor del på att de aldrig behövde skriva kod för det som var företages “allmänna” look and feel, _corporate identity_, et cetera.

Innehållsbiblioteket

En annan anledning att det gick så fort att utveckla en prototyp i deras fall var ytterligare en förmåga, ytterligare en superpower, som organisationen hade skaffat sig. Precis som vi pratade om i avsnittet om mikrotjänster så är det inte bara koden för hur saker och ting ser ut som “stängts in” i våra webbplattformar. Detsamma gäller innehållet.

Vi har tagit det för givet, eftersom det är mycket det som är själva nyttan med en webbplattform, med ett CMS: Att kunna publicera innehåll på din webb! Men, som sagt, det är skillnad på förmågan att “_visa upp_ innehåll för en besökare som kommer till en sajt med sin mobil eller dator” och att skapa ett digitalt _arkiv_ av innehåll. Det vill säga det finns en stor fördel att skilja på “motorn som publicerar” och själva innehållet. Dels för att vi lärt oss hur det hela tiden kommer nya enheter som ingen av oss förutsett och då vill du kunna publicera innehåll som du redan spenderat resurser på att skapa även där. Och dels för att vi lever i en multikanalvärld där du också vill kunna återvända innehåll i andra kanaler än webben. Du bygger kanske en ny app och vill att de som använder den ska ha tillgång till samma innehåll som du redan publicerar på webben. Du gör kanske några moduler som under en begränsad tid ska puffa för något ni gör och vill att samma puff-innehåll används i sociala medier

Om då allt innehåll --- från produktbeskrivningar till artiklar, annonstexter, interface-texter och bilder --- finns samlat i ett ett innehållsbibliotek som vilka plattformar och kanaler som helst kan hämta vad de vill ha via ett _Content-API_ ifrån, då har du skaffat dig organisation en mycket kraftfull förmåga. Jättemycket onödigt extraarbete som handlar om manuell publicering av samma innehåll i olika kanaler försvinner, samtidig som det går mycket snabbare att testa nya lösningar. Och bygga tjänster för nya kanaler.

När Google Assistant kom på svenska hösten 2018 blev det startskottet för en tävling mellan stora företag att ha tjänster och innehåll tillgängliga för röst. Flera var ute/klara hästlängder före de andra och medier rapporterade hur de hade satsat oerhörda resurser på detta. I verkligheten var det tvärtom. De som var snabbast hade redan byggt en sådan _lös infrastruktur_ vi talade om tidigare, där funktioner och innehåll var separerade från plattformarna och allt sammanknutet med mikrotjänster och API:er. De hade redan ett innehållsbibliotek och ett innehålls-API, istället för att ha allt innehåll “instängt” i sin webbplattform. Alltså kunde de koppla ihop Googles molnbaserade röststyrningsfunktioner med sitt innehålls-API och vips var deras innehåll tillgängligt via Google Assistant.

Precis som ett _Look & Feel_-bibliotek betyder ett innehållsdito också att det går mycket snabbare att tillverka prototyper. I exemplet med kartsöket ovan behövde de som byggde prototypen inte tänka hur de skulle visa upp produktinformation när du klickade på en av deras listningar på kartan. De behövde bara koppla ihop kartan med innehållsbiblioteket med hjälp av innehålls-API:et. I och med att allt detta redan fanns på plats innebar det inte särskilt mycket mer jobb än att trycka på en knapp.

Modul-biblioteket

Så vad med alla dessa _UI-kits_ som vi kan ladda ned? Allt från mer officiella, som Google Material, till sådana som olika verktygstillverkare erbjuder för att vi lättare ska komma igång att arbeta i deras verktyg? Det skulle kunna bli en lite känslig fråga.

Den här boken handlar framför allt om hur du ska komma igång med och sätta fart på en _iterativ utveckling av kundupplevelsen_. Kombinationen av design, funktion och innehåll som möter användaren och ska få hen att agera på det sätt som du vill. \(Vilket också behöver vara på det sätt hen vill.\) Fokuseringen på kundupplevelsen motiveras av att det både är den viktigaste särskiljande faktorn när kunder och användare “väljer tjänst” och är det område där arbetet i våra organisationer har flest och smalast flaskhalsar.

En av anledningarna till att det blir flaskhalsar är att många organisationer tror, eller vill tro, att kundupplevelsen handlar om design. Och om de då har få designers, och/eller arbetar traditionellt och gör all design klar först för en ny tjänst så blir det automatiskt både flaskhalsar och upplevelser som kommer att krascha i sitt möte med användarna trots att man spenderade så mycket resurser i början på att göra dem så fina.

Istället missionerar vi här om nya arbetssätt som jämnar ut resursfördelning för upplevelsen längs en process som inte är linjär utan cirkulär. En grupp av kollegor från det som förut var flera olika avdelningar definierar tillsammans ett begränsat problem som kunder eller användare har, formulerar hypoteser om vad man borde göra åt problemet, skapar prototyper för att förkasta eller validera hypoteserna, testar prototyperna på rätt kundsegment och använder testresultaten för att lära sig mer om användarna och uppdatera prototypen och testa igen tills den testar bra nog att gå i produktion.

Med andra ord säger vi att kundupplevelsen inte handlar om design, den handlar om allt från beteendevetenskap och front end-kodning till ett Upplysningsideal om att arbeta baserat på riktiga, evidensbaserade kunskaper.

Därför blir det också viktigt att förstå skillnaden mellan det vi ovan kallar “Look & Feel”-bibliotek och de UI/Wireframe-kits som många prototypverktyg skeppas med.

För det första har vi redan diskuterat varför vi inte jobbar med wireframes längre\[länk\]. För det andra är ett UI-kit just ett exempel på att “stora resurser har gått åt till att designa allt” först, innan vi ens sätter igång och jobbar enligt det nya arbetssättet. De som gjort detta UI-kit har ju ingen aning om hur just dina kunder beter sig i era digitala kanaler. För det tredje bygger de alltså på den typen av “generella branschsanningar” som vi pratade om kring UX. Google Material är ett bra exempel på det. När det ursprungligen lanserades fanns det långa beskrivningar och förklaringar från en UX-expert som lett projektet som handlade om varför man skulle representera en viss interaktion på ett visst sätt och vilka interaktionsmönster som var bäst i vilken situation. De här idéerna baserades säkert på massor av data som Google har tillgång till, men problemet var bara att mindre än ett halvår efter lanseringen så hade så klart användarnas beteende ändrats för att nya tjänster hade släppts, nya smartphones hade släppts med nya storlekar på skärmar, et cetera ad nauseam. Flera av dessa tjänster och devices hade dessutom släppts av Google själva! Så Google fick för en tid sedan göra en mycket stor uppdatering av Material. Vilket i och för sig är helt rätt --- lära och utveckla. Men problemet kvarstår att det inte finns så pass generella sanningar.

Missförstå oss rätt. Självklart finns det grundläggande interaktioner i en digital upplevelse där användare förväntar sig ett särskilt resultat när de gör något på ett speciellt sätt. Som till exempel hur vi scrollar nedåt på en smartphone eller surfplatta. \(Fast vänta! De flesta användare har just nu styrplattorna på sina laptops inställda så att rörelsen fungerar tvärtom! Intressant, eller hur?\) Och om du ska bygga en helt ny upplevelse från scratch så kan du vinna tid och komma igång snabbare om du utgår från ett befintligt UI-kit.

Men tillbaka till grundprincipen: Du ska ju ändå inte designa allt först och sen producera! Du ska ändå börja med en begränsad del och testa den och sen gå vidare till nästa del. Och det är mycket större chans att du bygger en unik och attraktiv upplevelse för just dina kunder och användare om du _inte_ använder färdiga, generella mallar som dessutom redan är förlegade, som vi såg i exemplet ovan. Vi får komma ihåg att det ligger bara i Googles intresse att många andra använder upplevelsedesign som gör att du och din organisation befinner er i “deras värld”. Vi har sett användartester där det till och med förvirrar kunder och användare när företag de trodde att de kände till gjort om sin upplevelse och baserat den på hur andra tjänster som samma kunder också använder ser ut.

Så hur gör vi för att vinna tid och skapa en hög grad av återvinning när vi tillverkar prototyper som inte kodas? Tillbaka till _Look & Feel_-biblioteket!

1. Alla de moduler, stora som små, som finns i ditt Look & Feel-bibliotek har kommit dit genom att de först var prototyper som blev testade och itererade och nu finns de i biblioteket för att de är i produktion och använts live i alla era kanaler. Alltså vet du också att en modul, till exempel en bildkarusell, som finns i biblioteket har passerat användartestning och så att säga är “godkänt” av dina egna kunder.

2. Så även när du gör en okodad prototyp --- till exempel i Adobe XD --- så återanvänder du moduler från biblioteket för de delar som inte är nya, som inte ska testas denna gång. Det kan ju vara så enkelt som rubriker i din prototyp. Självklar vill du ha typsnitt, storlekar och färger som stämmer med er nuvarande kundupplevelse. Om det inte är just alternativ till typsnitt som du ska testa!

3. Detta återanvändande kan ske på två olika sätt, eller en kombination av dem. A\) En del prototypverktyg, som till exempel Adobe XD, kan med hjälp av plugins också “prenumerera” på ett Look & Feel-API. Det vill säga precis som en av era tjänster eller kanaler gör hämtar du moduler från biblioteket till Adobe XD utan att hålla på och klippa och klistra. B\) Eftersom de moduler som finns i biblioteket en gång var nya och testades som prototyper, så spar ni kontinuerligt de moduler som får “godkänt” av kunderna. Då är de i form av Adobe XD-dokument, om det är verktyget ni använder.

Om Look & Feel-biblioteket är i kod så bygger ni med andra ord upp ett modulbibliotek för det prototypverktyg ni använder, antingen genom att automatiskt spegla Look & Feel-biblioteket eller genom att arkivera processen som leder till publiceringen av en specifik modul.

Skapa interaktionen

Återigen en rubrik som är lite av en kuggformulering. Men här har vi en viktig fråga där det moderna arbetssättet också skiljer sig från tidigare, digitala. Förut gjorde man som sagt först _wireframes,_ en slags enkla trådskisser över strukturen på en sajt eller en app, och sen när man hade layouten klar för sig adderade man interaktionen.

Anledning var, förutom det gamla allt först-tänkandet, helt enkelt tekniska begränsningar. Verktygen man använde för tio år sedan kunde inte både tillverka moduler och visa hur de på olika sätt kunde interagera med varandra.

Idag har vi sådana verktyg och det är också det som gjort att prototyputveckling både går snabbare och producerar bättre prototyper. Och det är ju inte ofta man kan skära ned på tiden något tar, samtidigt som man ökar kvalitén! Det är just därför --- för att vi har en katalysatoreffekt här --- som prototyper är nyckeln till en både snabbare och bättre utveckling av kundupplevelsen.

Därför kan vi inte nog trycka på den här punkten. För guds skull, använd verktyg där du kan göra struktur, design och interaktion i ett och samma redskap! Vi har dels exemplet från animatörerna som testar varenda rörelse, varenda skillnad från frame till frame genom att helt enkelt sitta och växla mellan dem hela tiden. Och vi har dels den övergripande principen: Undvik stafetter överallt där det går. “Hej, nu är jag klar med designen, kan du se till att den går att klicka på?”

Som vi redan varit inne på så leder detta också helt naturligt till en förändring i våra traditionella yrkesroller. Vad är skillnaden mellan UX och design om det som respektive yrkeskategori använde olika verktyg till, nu får att göra i ett och samma verktyg? Vad är skillnaden mellan den som skriver “innehåll”, den som skriver “copy” och som skriver “UX-copy” om vi har ett tvärfunktionellt fram som tar hand om en holistisk upplevelse? Ska vi ha tre olika “skribenter” i det teamet?

Ska man vara lite elak har den tidigare digitala eran i sin hårklyvande uppdelning av yrkesroller, med till exempel fler än en sorts designer, agerat som om Hollywood använde olika manusförfattare för handling och dialog.

Just när det gäller UX och design bygger det mycket på att den interaktiva dimensionen i digital design kom som en nyhet med webben. En byrå hade redan designers som jobbade med en uppdragsgivares uttryck, men de kunde inte interaktion. Så de tänkte att om vi adderar någon som kan det så kan vi tillverka interaktiva produkter. Och självklart stämmer det att det digitala adderar en dimension av både interaktion och sekventiellt. Det handlar också om människors beteende och informationshantering.

Men idag när den digitala världen är huvudkanalerna för alla människors kontakt med omvärlden, med företag och organisationer, så kan vi inte längre skilja på design och interaktion. Det är bland annat därför vi tjatar om kundupplevelse. Det handlar hela tiden om en _holistisk_ upplevelse.

Därför är i mångt och mycket Hollywood-modellen en bättre mall än våra tidigare byråer och konsultfirmors sätt att hantera frågan. Framför allt eftersom att interaktionen är _sekventiell_ och det är också kundresan.

Hur går det då med tekniken, undrar vän av ordning? Och det är en väldigt bra invändning, så låt oss associera vidare och detaljera Hollywood-modellen med den som Pixar arbetat efter. Där har man nämligen sedan starten inte bara skrivit regisserat och animerat utan också byggt merparten av de verktyg man sen själva använt för att producera filmerna. Eftersom Pixar var en pionjär inom 3D-animerad film och de verktyg man behövde helt enkelt inte existerade.

Och då hamnar man i den intressanta situationen att den som ska koda ett program för ljussättningen av en ny film naturligtvis behöver jobba nära tillsammans både regissören och animatörerna för att den stämning man gemensamt vill skapa också blir resultatet. Lite som när en front end-utvecklare, en designer och en skribent tillsammans utvecklar en ny modul.

Slutsatsen är att du inte ska skilja på design och interaktion och så långt som möjligt skapa prototypens interaktivitet i samma verktyg som designen. Helt enkelt för att du behöver skapa dem _på samma gång_ för att det ska bli riktigt bra.

Dessutom har du då en klar och testbar prototyp färdig, istället för att du ska exportera ut designen till ett annat verktyg och där skapa interaktionen. Och så fort du ser att något inte riktigt fungerar som du trodde, måste du då gå tillbaka och göra om designen och exportera ut igen. Istället för att det är precis det du gör hela tiden, precis som animatörerna.

En till viktig aspekt när det gäller interaktionen i prototypen är att det inte är sällan är här ni har hypoteser om förbättringar. Som i det tidigare exemplet med en kalender där man ska fylla i datum eller ett nytt sätt att använda en sökfunktion. I bägge exemplen var grundfunktionen den samma. Det gjordes inga ändringar i hur sökfunktionen fungerade, bara hur den _presenterades_ och stegen i vilka besökaren _använde_ den.

Det betyder att interaktionen också är central för hur vi i nästa del av boken ska testa prototypen. Alltså: Som vi inledde avsnittet om prototyper med så är hypotesen du jobbar med ibland mer upplevlseorienterad och ibland mer funktion/interaktionorienterad. Och det leder oss till är förstärkning av slutsatsen ovan. Om hypotesen du ska testa innebär att du ska prototypa några alternativ på hur jag väljer datum i en kalender, då är det ännu viktigare att du kan göra design och interaktion i ett och samma prototypverktyg för då kommer det att gå ännu snabbare att bli klar!

