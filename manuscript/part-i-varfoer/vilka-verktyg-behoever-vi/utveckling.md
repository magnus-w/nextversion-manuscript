# Utveckling

**Utveckling**

Självklart behöver vi också verktyg för design och kodning. De är inte nödvändigtvis lika processorienterade, men det finns några viktiga saker att tänka på här också. Olika setups stöder ökad fart mer eller mindre. Och det finns framför allt ett par redskap som gör de workflows vi ska ägna resten av tiden åt mycket smidigare och effektivare.

Normalt tänker man kanske att designers använder de program de brukar, som de kommer med om vi ska skoja till det, men om de ska docka in i den övriga strukturen som vi nu håller på att sätta upp så gäller det att fundera på hur vi möjliggör ett sekventiellt arbete, en utveckling i steg eller faser, även för design.

Detsamma är sant för utvecklare. Ofta har de favoritverktyg som de får hållas med \(för att de ska vara lyckliga\). Samtidigt kan det digitala ekosystem som ni redan har också skapa kontextuella krav på utvecklingsmiljöer. Men nu pratar vi om en nivå som ligger några våningar ovanför. Hur underlättar vi samarbete och samproduktion även för design och kodning? Om vi ska börja jobba i korskompetenta team så behöver dessa ha hjälpmedel som underlättar samproduktion mellan teammedlemmar.

Vi behöver dessutom fundera på hur vi kan använda utvecklingsverktyg för att stödja filosofin bakom det vi ska få i stånd. En filosofi som handlar om att förenkla arbets- eller produktionsflöden så att de är uppdelade i mindre delar, moduler, så vi dels lättare kan få överblick och dels kan få in en omgång lärande varje gång vi itererar en modul. Och varje gång vi släpper ut en delmängd av vår digitala produkt på Internet.

Utvecklingsverktygen måste hjälpa oss skapa förmågan att göra prototyper snabbt och ofta så att vi kan testa dem. Och använder vi den egenskapen som ett _filter_ när vi letar efter och väljer verktyg blir det lättare att skilja agnarna från vetet. Inom UX och design är till exempel Sketch ett vanligt program. I kombination med en webbtjänst som heter InVision kan man göra klick- och testbara prototyper utan att behöva koda. \(Vilket motsvarar en stor förenkling jämfört med att behöva programmera en prototyp.\) Ett annat designverktyg heter Adobe XD som på många sätt liknar Sketch. Men med Adobe XD kan du göra klickbara prototyper direkt i programmet -- man behöver inte gå vägen över InVision. Alltså är det snabbare och enklare att göra prototyper med XD. Inklusive animationer och övergångar. Sedan kan man tyvärr inte jämföra hur man designar i dem rakt av, vilket i slutänden inte gör valet så enkelt som det låter. Tittar man på förmågan att snabbare göra prototyper så vinner dock XD i dagsläget.

I vår värld av programmering finns det andra hänsynstagande. Hur får vi fler ögon på koden så att kvalitén ökar? \(Färre buggar per rader kod.\) Samtidigt som vi behöver ha ett robust och smidigt verktyg för att _produktionssätta_ kod, gå från utveckling till live. Och tänk om sättet vi får fler ögon på koden också kan öka effektiviteten i samproduktionen? Tänk om vi också kunde dela in kod i moduler som andra i vårt eget eller andra team sedan kan återanvända. Utan att behöva skriva den koden, med andra ord.

GitHub är ett utvecklingsverktyg som både ser till att flera kan jobba med samma kod, eller delar av samma kod, samtidigt som det håller reda på olika versioner. Plus berättar för dig vad det är för skillnad på dem när det är dags att lägga ihop de olika delarna. Det synkroniserar arbetet mellan flera utvecklare. GitHub är en utveckling av Open Source-verktyget Git och eftersom all kod ligger uppe i molnet -- antingen i GitHubs moln eller organisationens egen -- så går det också att _prenumerera_ på den. Det betyder att en utvecklare inte behöver skriva all kod för det hen ska programmera, utan kan automatisk importera moduler som redan är utvecklade av andra.

Sätter man detta i system så skaffar man sig också förmågan att väldigt snabbt bygga nya saker, eftersom du då bara adderar det som är nytt. Du bygger vidare på byggklossar som redan finns. Det här är extra viktigt när ett företag ska producera prototyper snabbt och vi ska visa några exempel på det lite längre fram. Det finns andra alternativ till GitHub, som GitLab och BitBucket och eftersom Git är Open Source kan din organisation också bygga sin egen lösning från scratch.

Ett väldigt praktiskt exempel på hur du kan använda GitHub och liknande verktyg för att öka utvecklingsfarten på din digitalisering är frågan om design. Vi skulle kunna säga att design är minst fyra olika saker i den digitala världen.

1. _Hur något ser ut_ -- Typsnitt, färger, stil på fotografier, hur mycket rörligt material/film, hur animationer ser ut, var på sidan saker ligger. 
2. _Hur något fungerar_ -- Vad jag kan göra, hur jag kan interagera, i vilken ordning olika saker jag ska göra sker, vilka olika val jag har.
3. _Varumärke och kommunikation_ -- Om den digitala tjänsten eller funktionen kommer från en organisation så finns det många olika sätt som organisationen kan visa hur den särskiljer sig. Allt från hur den grafiska identiteten används interaktivt och rörligt, vilken stil och ton jag utsätts för till hur organisationen kommunicerar i modulen. 
4. _Kundupplevelse_ -- Delvis en summa av de tre första punkterna men också en faktor i sig själv. Hur bra svarar funktionen mot kundernas behov i den fas de befinner sig på kundresan när de blir exponerade för modulen, hur bra anpassad är funktionen till olika enheter, hur bra dockar den in i och bidrar till att skapa en helhetsupplevelse? Kort sagt, vilken story berättar den? 

Med ett verktyg som GitHub skulle du med andra ord kunna inkorporera alla dessa egenskaper i en modul som vars utseende och funktioner är kodade och klara och lägga denna i ett bibliotek i molnet och ge alla front end-utvecklare ett lånekort till det biblioteket. \(Plus ett medlemsskap i Författarförbundet, eftersom varje utvecklare också kan lägga upp moduler och kollaborera med andra i en modul.\)

Det betyder att när det är dags att göra en prototyp för att testa en hypotes ni har så behöver ni inte lägga tid på de grundläggande elementen i designen. Typsnitt, färger och former får ni per automatik från modulbiblioteket. Vilket kortar ned produktionstiden för prototypen väsentligt, samtidigt som det gör att den av användarna upplevs mer “på riktigt” eftersom den passar in sajtens eller tjänstens övriga look and feel. Och det är ibland en viktig egenskap hos en prototyp så att kunder inte reagerar på fel sak, något som kan störa ett test.

Att på detta sätt skaffa sig verktyg för att snabbare producera prototyper för testning -- mer eller mindre utan att behöva koda överhuvudtaget -- är avgörande för utvecklingsfarten.

Samma sak gäller förmågan att lägga ut ett test i live-trafik på hela eller delar av trafiken på en sajt eller i en digital tjänst. Som vi tidigare kunde konstatera är detta en av de starkaste drivkrafterna när det gäller den ökande förändringstakten. Tidigare var det en självklarhet att vi kunde uppdatera innehållet på våra sajter när vi ville och att den ändringen då skedde omedelbart. Men det var inte alls detsamma när det gällde funktioner eller ens layout. Inte ens så enkla saker som i vilken ordning olika moduler kommer på en sida. Vi behöver bara gå åtta år tillbaka i tiden och upptäcka att en majoritet av alla organisationer då behövde bygga en “helt ny webb” om de ville förändra eller till och med uppdatera funktioner.

Sedan dess har vi haft en både teknisk och kulturell utveckling som kan sammanfattas under fler olika begrepp, till exempel _Continuous Deployment_ och _DevOps_. Och det går ut på att du ska kunna uppdatera en funktion -- “publicera” en funktion -- lika enkelt och snabbt som du publicerar innehåll. Eftersom detta nu är tekniskt möjligt så är det en snabbt ökande skara företag som jobbar så. Vilket i sin tur betyder att de som inte arbetar så snabbt hamnar på efterkälken och förlorar \(i\) konkurrenskraft.

Mest fascinerande är kanske att så många av de organisationer som inte skaffar sig denna förmåga, denna konkurrenskraft, själva lever kvar i en föreställningsvärld där dessa snabba uppdateringar av funktionalitet inte är möjliga. Lite som en person som inte vågar hoppa från taket på en brinnande byggnad på grund av att hen är orolig för att brandseglet som brandkåren håller upp inte ska hålla. Det är fortfarande så oerhört många företag som tror att de måste “bygga en ny webb” för att få tillgång till nya funktioner Och ännu fler som hänvisar till begränsningar i sina befintliga digitala tjänster när någon föreslår nya lösningar.

Istället för att inse att dagens teknologi låter oss bygga nätverk av lösningar som inte ens behöver befinna sig på samma tekniska plattform. \(I många fall kan det till och med vara en fördel att de inte gör det.\) Och att dagens teknologi tillåter oss att publicera inte bara innehåll utan också nya funktioner så ofta och snabbt vi själva vill.

Att skaffa er förmågan att ha en hög grad av samarbete kring kodning, att kunna dela kod med varandra och förvandla bibliotek av kodade moduler till en tjänst som både medarbetare, digitala tjänster och artificiella intelligenser kan använda sig av är A och O för att öka den digitala utvecklingsfarten och skapa konkurrenskraft. Och detsamma gäller förmågan att publicera nya moduler, nya funktioner i alla digitala tjänster som ni har när som helst.

\[ Här något om mikrotjänster eller kommer det tidigare eller längre fram? \]

