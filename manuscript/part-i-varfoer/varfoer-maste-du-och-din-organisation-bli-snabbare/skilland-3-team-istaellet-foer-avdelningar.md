# Skilland 3 - Team istället för avdelningar

_Skillnad 3 - Team istället för avdelningar_

_\(Nåt om chefens nya roll --- dvs inte ha chefer längre, eller finns det redan med?\)_

Missförstå oss rätt, det är inte fel på själva konceptet med avdelningar. Det är bara att de som vi fått med oss från industrialiseringen och aldrig ändrat hindrar oss nu. Aldrig ändrat upplevs kanske som att ta i. Inte fanns det en IT-avdelning när T-Forden blev till? Under 1900-talet har vi så klart lagt till nya avdelningar i de flesta organisationer i takt med att ny teknologi blivit tillgänglig. Men som vi berört i de föregående två punkterna om de största skillnaderna så har företagens avdelningar formats av den sorts processer de ingår i. Den tanke om hur produktionen av idéer och produkter går till och hur den styrs. Allra mest har de formats av tanken om _command & control_ och den linjära, monolitiska processen.

Tittar du på vilken organisationskarta som helst så framgår det förstnämnda med all önskvärd tydlighet. Matrisen visar vem som är chef över vilken avdelning och linjer förbinder hen med nästa chef ovanför. På så sätt är avdelningarna ett beslutsträd.

Det linjära och monolitiska ligger i avdelningarnas koppling till processerna: I en majoritet av organisationer är det försäljningsavdelningens tur att börja jobba först när produktionsavdelningen levererat en produkt till dem. Avdelningarna är också homogena. På försäljningsavdelningen jobbar det försäljare, inte några andra. Mycket av det är väl bara logiskt, invänder någon. Ja, det är logiskt om vi ska fortsätta arbeta enligt de gamla processerna. Ett annat stort problem blir att “samarbete” mellan avdelningar enligt många organisationsmatriser bara sker när avdelningscheferna träffar varandra. Detta blir alldeles för sällan när en digital kundupplevelse, som kräver kompetenser från många avdelningar, ska uppdateras varje vecka.

Självklart finns det företag som är de undantag som bekräftar regeln. Konstruktionsavdelningar som tar in säljare i idéprocessen för att få input från kunderna. Sådana undantag är exempel på progressiva organisationer som redan är inne på det spår vi pratar om. Det tål att upprepas många gånger: Flera aspekter av de arbetssätt som sätter fart på din digitala utveckling har i sig själva inget med teknologi att göra. Många av dem både kunde och har använts långt innan den digitala revolutionen startade. Men det som händer nu är att när dessa arbetssätt _förstärks_ av digitala flöden och instrument så får de en katalysatoreffekt på en organisations verksamhet och produktivitet.

Så vad menar vi då med team _istället_ för avdelningar?

Till att börja med är det ett sätt att tänka och ett sätt att arbeta. Inte nödvändigtvis ett sätt att organisera sig. \(Avdelningar är tvärtom: Ett sätt att organisera sig, som inte nödvändigtvis säger något om hur man arbetar inom avdelningen.\) Och sedan är det ett sätt att bryta sönder silos, bryta avdelningsgränserna.

De som jobbar i den snabba loopen vi beskrev tidigare, behöver vara en samling människor som _inte_ är homogen. Vi behöver flera olika sorters kompetenser, normalt representerade av flera olika yrkeskategorier. Om vi ska förbättra en modul på vår startsida eller förbättra kundupplevelsen i en del av vår app, så behöver vi både analytiker som kan ge oss data från användarbeteenden, sådana som kan programmera databaser och de som kan koda det vi ser och använder. Vi behöver sådana som kan designa hur det ska se ut och de som kan skriva och berätta. \(_UX-copy_ är kanske ett av de senaste årens mest märkliga buzzwords. Det är ju bara förvånande att det som står i en kundupplevelse är viktigt om man inte jobbat med kundupplevelser!\)

Vi behöver kompetens från produkt, marknad, försäljning och så vidare. Och om loopen ska fungera, om vi ska öka farten och kvalitén på det vi gör, så behöver alla vara med från början och under gång. För arbetet sker inte seriellt, utan parallellt.

Du har säkert flera gånger hört att nya företag --- _startups_ --- har en stor fördel framför äldre organisationer i samma bransch, eftersom de nya inte har något bagage. En av de största fördelarna man då menar är att eftersom de börjar från scratch behöver de inte organisera sig enligt de gamla avdelningarna. Utan sätter redan från början upp tvärfunktionella team. Ibland anger man också detta som en stor anledning till att “de gamla dinosaurierna” --- de företag som arbetar traditionellt och är för stora för att ändra på sig fort nog --- kommer att dö. Den operativa bedömningen här är just “ändra på sig fort nog” och det är exakt det vi pratar om nu. Hur du _ska_ kunna ändra på dig fort nog. Bedömningen att dinosaurierna ska dö bygger just på detta att de inte kan förändra sig.

Men det är inte svart eller vitt, inte “avdelningar eller team”. Det finns en tredje väg. Vad är det till exempel som hindrar ett företag att låta människor som på papperet och i organisationskartan sitter på olika avdelningar ingå i nya, tvärfunktionella team? Det är precis så stora företag som fått fart på sin digitala utveckling gör. Istället för att sätta igång en massiv omorganisation som skulle ta lång tid och kosta mycket pengar, börjar de med att skapa nya team. \(En sådan tidskrävande omorganisation kanske också skulle visa sig vara fel när den väl var klar, just för att den tog för lång tid och omvärlden hann ändra sig under den tiden.\)

Hur definierar vi då dessa team?

Ett sätt som visat sig fungera väldigt bra är att basera teamen på just sådan _värdeflöden_ vi talade om tidigare. En kund, medarbetare eller annan användare visar genom sitt digitala beteende att hen har ett behov och värdeflödet är den process som tillfredsställer det behovet. Det vi också ska lägga till är att uppgiften som ska lösas, leveransen som ska göras, ska vara tillräckligt begränsad för att kunna hanteras under en sju- eller fjortondagars loop. Vi ber inte ett team att göra om en sajt eller en app. Vi ber dem förbättra en startsida eller en annan delmängd. Allra bäst är om delmängden är en _modul_ på den startsidan -- en modul som byggs så att den går att återanvända i andra digitala kanaler. Till exempel sökfunktionen på en startsida eller i en app.

En viktig princip i de nya sätten att arbeta är nämligen nivån av “återanvändbarhet” på det vi producerar. Både utvecklingsfarten och kostnadseffektiviten ökar om vi kan återvända det vi gjort för en kanal i alla andra. Det är alltså inte jättesmart att ha ett team som är ansvariga för “sociala media” och ett annat som är ansvarig för “webben”. Det mest effektiva sättet att förhålla sig till en värld där vi har många, olika digitala kanaler är att utgå från hur _kundresan_ ser ut. Vilka olika faser består den av och vad vill användaren ha i respektive fas för att kunna gå vidare till nästa? Då kommer det att visa sig att en specifik “kanal” kan dyka upp i flera olika faser, men att den då behöver innehålla olika saker i respektive fas. Vilket är som tvärtom att jobba med en kanal i taget; att tänka på den som en egen, specifik upplevelse. Men det sitter så djupt rotat i oss från utbildning och yrkesmässig uppfostran att vi delar in världen och arbetsuppgifter i kanaler. Mycket smartare då att dela in arbetet i de olika moduler som förekommer/borde förekomma i alla kanalerna. Baserat på behoven i kundresans faser.

I vårt exempel ovan ser vi att en sökfunktion är lika viktig på vår sajt som i vår app. Och i framtida, andra sorters appar och dito kanaler. Då betraktar vi den som en sådan “modul” och bygger den så att den är “kanaloberoende” -- så att den fungerar överallt. Pratar vi dessutom om en ett företag som på något sätt sysslar med e-handeln eller vill kunna börja göra det, så kommer en söktjänst att kopplas till vårt lager och då är det ännu smartare att det bygget går att återanvända i flera kanaler. Att vi använder samma söktjänst på webben som i appen och när man söker genom att chatta med en bot på \(Facebook\) Messenger.

Här är en kort passus om begreppet “e-handel” på sin plats, för det används på lite olika sätt. Ganska ofta ser vi det i den mycket begränsade betydelsen av sajter som säljer kläder, böcker eller liknande. Men självklart är även resor och konserter som vi bokar på nätet e-handel. Eller, i överförd bemärkelse, när vi sköter våra bankaffärer eller hyr en lägenhet i en annan stad på AirBnB och när vi tar en Uber till den lägenheten. Och när vi går en online-kurs. Det är nyttigt att se alla situationer där vi gör om fysiska interaktioner till digitala som en slags e-handel, eftersom vi skapar ett högre värde. Högre kostnadseffektivitet som ger kunderna bättre priser och oss själva lägre produktionskostnader eftersom kunderna är delaktiga i produktionen av tjänsten. Då kan vi också dra paralleller ifrån och lära oss av den “klassiska” e-handeln. Svensk Handel släppte dessutom nyligen en rapport där de förutsåg att 75% av all handel skulle vara digital inom tio år. Lägger vi ihop det med andra sorters digitala tjänster skulle vi nästan kunna säga att “allt” blir e-handel, eller åtminstone får aspekter av den.

Till exempel kan vi lära oss från den klassiska e-handeln om nyttan av att skapa moduler som återanvänds i olika kanaler och som är kopplade till det som lite övergripande brukar kallas för våra _affärssystem._ Att ge kunden förmågan att själv leta direkt i vårt eget lagersystemet, istället för att det finns mellanled, är ett exempel på hur en effektivare, digital interaktion ökar värdet både för oss som har lagret och för kunden. \(Hmm, vad är slutsatsen från ovanstående två stycken?\)

Med andra ord är det grundläggande för högre digital utvecklingsfart att skapa team som är tvärfunktionella -- består av medlemmar som kommer från flera olika avdelningar, flera olika yrkesgrupper -- och har ansvar för moduler, delar av helheten, som återanvänds i alla våra digitala kanaler. Och inte låta teamen ha ansvar för olika kanaler.

Självklart kommer det fortsatt att finnas kvar vanliga avdelningar. HR och ekonomifunktioner är lika viktiga framöver som nu. Men när det gäller interna “tjänster” är det lika viktigt att fundera på hur värdeflödena ser ut och hur de kan förbättras. I sådant fall är de egna medarbetarna “kunder” och de kan också bli hjälpta av digitalisering av tjänsterna. Ett HR-exempel är system för hur de som har personalansvar kan signera anställningskontrakt helt digitalt oavsett om de är på mobilen eller datorn. Alla sådana effektiviseringar bidrar till att öka företagets fart framåt.

Faktum är att en del företag börjar med att tänka skomakarens barn och digitaliserar interna processer först. Och det finns vissa sådana digitala verktyg som faktiskt måste komma på plats, som inte bara är katalysatorer utan också \(hårda\) förutsättningar för de nya arbetsflödena.

Mer om vilka dessa verktyg är i nästa avdelning!

Några läsare tycker kanske att den här inledande, snabba orienteringen i vad som är skillnaden mellan de gamla arbetssätten och de nya, låter likt processer som funnits i en del branscher sedan länge. Långt innan man inom mjukvaruutvecklingen började utveckla agila metoder jobbade man på liknande sätt inom till exempel film och tevedrama. Här har man sedan 1920-talet jobbat i team där tekniska kompetens funnits sida vid sida med artistisk. Och även om du jobbar i ett yrke och i en bransch som du tycker ligger mycket långt från filmbranschen, så finns det just nu mycket att lära därifrån.

Framför allt eftersom vi konstaterat att just kundupplevelsen är den faktor vi behöver fokusera på just nu inom digitaliseringen, eftersom den är och har varit eftersatt. Först för att vi inte uppdaterade den ofta nog. Sen, när vi skaffade oss de tekniska möjligheterna att uppdatera kundupplevelsen dagligen om vi så önskade, fortsatte upplevelsen vara en flaskhals på grund av att den inte riktigt togs om hand av mjukvaruingenjörernas metoder och inte heller hade tillräckligt stor plats hos marknadsavdelningarna. Och nu, när både företagsledningar och marknadsavdelningar börjar förstå hur viktigt det är, så lönar det sig att titta närmare på de branscher som tjänat sina pengar enkom på upplevelser.

Inom film har man till exempel inte några problem med att ändra saker under hela processen. Ett färdigt manus är den blueprint som används för inspelningen, men manusförfattaren är allt som oftast på plats ifall det behövs snabba ändringar i dialog eller scener. Även efter inspelning kan mycket ändras i förhållande till den ursprungliga planen i klippningen. Det är ganska intressant att jämföra en sådan skapelseprocess med våra. Man börjar med något som är väldigt, väldigt rufft och skissartat jämfört med den färdiga produkten. Och i varje utvecklingssteg förfinar man. Den första versionen av ett filmmanus --- _pitchen_ --- ryms på en halv sida. Nästa på tre; en sida per akt. Och så vidare.

Det är ganska långt ifrån, eller rättare sagt helt omvänt, jämfört med en process där vi först ägnar jättemycket tid att göra skisser så är så fina och har så hög upplösningar att det är svårt att skilja dem från ett färdigt resultat. Förutom att de kommer _också att ändras_ och eftersom det _alltid_ sker är det väldigt mycket onödig tid som läggs på i början av projektet. Eller tiden läggs på fel saker, om vi jämför med film.

Mest intressant är kanske att filmbranschen så länge jobbat i tvärfunktionella team att vi förstår att det är delvis det som menas med ordet _filmteam._ Det behövs en fotograf. Det behövs en regissör. Det behövs skådespelare. Manusförfattare. Scenografer. Elektriker. Et cetera, et cetera. Så duktiga är de på detta kompetensöverskridande arbete att dessa team inte ens är “fasta”. Trots att det kan vara hundratals medarbetare involverade i en enda filmproduktion är det aldrig samma besättning från film till film.

Förutom att det är en källa till inspiration så är filmbranchens sätt att arbeta också en föregångare inom det vissa kallar gig-ekonomin. Och när det gäller stora dataanimerade filmer, som till exempel Pixar, finns också kopplingen mellan det “artistiska” --- själva upplevelsen --- och ingenjörerna. Eftersom man i sådan produktioner ofta själva skriver mycket av den kod man använder.

\(Något om spelbranschen och att de inte för inte härmat Hollywood-upplägget?\)

Grundläggande för dessa team är att varje enskild medlem bidrar med sin, specifika kompetens och har ansvar för sitt område. Regissören och fotografen må ha bestämt sig för vilken stämning en viss scen ska ha, baserat på manuset. Men det är elektrikerns ansvar att åstadkomma den ljussättning som då behövs.

Och här har jämförelsen med filmbranschen ytterligare en nytta för oss. Hur ska det självständiga teamet förhålla sig till våra traditionella chefer? Ja, det ska det inte! Anammar vi de nya arbetssätten till hundra procent så behövs inga traditionella chefer.

Däremot behövs det regissörer!

\[De agila arbetssätten med ursprung i mjukvarutveckling har nämligen hittills haft en svaghet som film- och tevebranschen saknar. På grund av sin bakgrund så har dessa agila metoder inte varit bra på att hantera kundupplevelser. Vilket inte är så konstigt med tanke på att de kommer från en ingenjörsvärld. Och i takt med att design, användarupplevelser och kommunikationsinnehållet blivit en starkare och starkare konkurrensfaktor i digitala tjänster så har denna brist blivit tydligare och tydligare. \(Det är till och med vanligt att höra representanter för de olika sidorna av myntet säga _“Hur ska vi få in UX i Agile?”_\) \]

