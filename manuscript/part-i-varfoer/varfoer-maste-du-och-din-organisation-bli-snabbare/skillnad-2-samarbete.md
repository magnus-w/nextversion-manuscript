# Skillnad 2 - Samarbete

_Skillnad 2 - Samarbete_

Vi har redan berört begreppet samarbete när vi tittade närmare på rädslan för förändring. Att de nya arbetsflödena bygger mer på kollaboration än på det gamla systemet med _command & control_ gör att de flesta tycker att det är positivt att byta arbetssätt. Alla får mer ansvar. Detta är inte oviktigt. I flera rapporter visar psykologer att hur möjligheten varje medarbetare har att påverka sin egen arbetssituation är den starkaste faktorn för att trivas och vara produktiv. Och för att motverka stress.

Ett annat perspektiv är att man i moderna, digitaliserade organisationer samarbetar mer med människor utanför den egna organisationen. Framför allt med sina kunder! Men också i en helt annan utsträckning med partners, leverantörer och andra som man har naturliga anledningar till att interagera med.

Precis som med skiftet från linjära projekt till många, korta loopar efter varandra, så bygger skiftet till ökat samarbete på att det a\) ger ökad fart och att det b\) möjliggörs på nya sätt, till en ny och högre grad, med hjälp av nya, digitala verktyg. Ökad kvalitet, eller ökat värde, är också en viktig effekt. Linus Torvalds, skapare av Linux-kerneln, citeras ofta när han skulle förklara hur man skulle öka både fart och kvalitet på programmering: “Fler ögon på koden!”

Ska vi minimera de negativa effekterna av de avdelningar vi nu är organiserade i så är samarbete en självklar nyckel. Särskilt om vi i en övergångsperiod vill undvika att de facto organisera om. Utan istället skapa virtuella team baserade på värdeflöden. Många företag som fått fart på sin digitala utveckling har börjat med att skapa nya flöden och kanaler för samarbete mellan befintliga avdelningar.

Nya, digitala verktyg ger oss dessutom möjligheten att ta samarbete till nya höjder. På ett helt annat sätt än tidigare kan medarbetare arbeta tillsammans, skapa tillsammans. En person som nyligen började på Google förklarade sin förvåning när hen skulle skriva en affärsplan och noterade att den började “skriva sig själv”. Medarbetare från hela världen hoppade in och bidrog och hen blev klar på nolltid jämfört med hur det gick till på den tidigare arbetsplatsen. Där det som en effekt av positionen och rollbeskrivningen förväntades att hen skulle göra jobbet själv.

Här får vi en ledtråd till nya sätt att tänka som blir viktiga om vi ska få upp utvecklingsfarten. I de nya arbetsflödena är det inte viktigt _vem_ som gör en specifik uppgift, utan att den blir _bra_ genomförd. Och bra är lika med både fart och kvalitet. En term som ofta används för att tydliggöra vilken sorts samarbete vi pratar om i den digitala världen är _co-creation_. Samproduktion. Att man skapar något tillsammans.

\(Många framgångsrika digital tjänster --- inte minst social medier --- har hela sitt existensberättigande i detta samskapande. Om inte läsarna bidrog med innehåll på Familjeliv.se så vore det en helt annan och inte lika populär tjänst. Ta bort detta?\)

I den digitala världen kan kunder, medarbetare, medlemmar och medborgare också vara medskapare “utan att göra något”. De data vi talade om ovan i form av realtids-feedback från användares beteende, används för att förbättra kundupplevelsen hos de som anammat värdeflöden.

Här ska vi kanske tillåta oss en kort passus om detta med data. Du kan vara säker på att vi dyker djupare i ämnet senare, men det finns en missuppfattning om digital transformation som det är lika bra att reda ut redan nu. _Big Data_ är säkert ett bekant begrepp. Tanken att allas digitala beteende skapar enorma volymer av data och om vi bara samlar denna data i lika enorma databaser --- ofta kallade “sjöar” --- av bits, så kan vi sen komma på hur vi ska dra nytta av dem.

Det här är uttryck för två saker. Dels en gammeldags idé som liknar en majoritet av affärsmodellerna under dotcom-eran: Vi bygger en tjänst som får massor med användare och så kommer vi på hur vi ska tjäna pengar på dem sen. Tyvärr blev det väldigt sällan något sen. Och dels en oförmåga att se hur nya, digitala arbetsflöden skapar värde här och nu.

Som vi redan sagt är teknologin --- i det här fallet Big Data --- bara en sida av myntet i den digitala transformationen. Den andra sidan är vilka nya arbetsflöden du skapar för att ta vara på de möjligheter som teknologin ger. En tredje sida är att Big Data bara är kvantitativ data. Vi säger “bara” eftersom det under senare år funnits ett överfokus, en snedbalansering, på och mellan kvantitativ data och kvalitativ. Du kan få oerhört värdefull feedback från ett användartest med förhållandevis få deltagare som fungerar som en katalysatoreffekt på produktutvecklingen om kunskapen används i den kontinuerliga förbättringen. Det vill säga innan du ens kan generera “big” data i för produkten ifråga.

Lägg till detta att de flesta organisationer redan har mer data än de vet hur de ska använda och att det är mycket viktigare att fatta rätt beslut; att göra rätt saker baserat på datan, än att ha mycket av den.

Och när det gäller både kvantitativ och kvalitativ data kan i princip ingen organisation ta vara på dem om de inte också har implementerat värdeflöden som ser till att omvandla datan till förbättringar av kundupplevelsen. Ofta. I varje liten loop.

Alla sådana värdeflöden kräver då som sagt en ny nivå av samarbete! En nytt _sätt_ att samarbeta.

