# Utvärdering av processen

**Vad är det för tester vi ska göra?**

Istället för att sitta på kammaren och bestämma vilka idéer som är rätt och fel, baserat på magkänsla eller beslutshierarkier, vet vi nu att vi ska formulera hypoteser och sen göra prototyper så vi kan testa hypoteserna. Men hur går vi praktiskt tillväga? Det är ju en sak att ha tillgång till de verktyg vi gått igenom tidigare, men hur ska prototyperna vara beskaffade? Hur tänker du när det är dags att sätta igång?

Det finns ett uttryck inom digital utveckling som heter MVP -- Minimum Viable Product. Vilket betyder den minsta möjliga omfattningen, det minsta möjliga antalet funktioner som produkten måste ha för att det ska vara någon mening att släppa den \(lansera den\). Och med _mening_ menar vi -- pun intended den skillnad produkten gör för ditt företag och för kunden. Vilket värde den levererar. Därför brukar vi också skämtsamt prata om _Minimal Viable Prototype_. Du ska med andra ord göra minsta möjliga arbetsinsats för att kunna testa hypotesen du formulerat!

Ibland betyder det något av väldigt liten omfattning som går snabbt att göra och ibland är det något som kräver mer tid. Allt beror på hypotesen eller hypoteserna. Om det finns flera som hänger samman naturligt och som du vill testa samtidigt. Ett vanligt skiljelinje är om hypotesen handlar om en specifik funktion, en design av en specifik modul eller om den rör sig på en mer konceptuell nivå. Till exempel när det handlar den om en helt ny sorts kundupplevelse.

Bara för att vi inte ska glömma bort det så kan det ibland räcka med att du _frågar_ dina kunder och användare om en ny funktion. Om du till exempel har formulerat en hypotes som går ut på att leverera en viss funktion på en specifik enhet så kan du som en första steg fråga kunderna om de använder den sortens enheter i den kontext det handlar om. \(“Brukar du ha med dig en iPad när du handlar?” :-D \) Och då kan du göra en enkel enkät med till exempel Hotjar på din sajt. Det får då vara exempel på en prototyp som är så minimal att den knappt kan kallas för en sådan, men desto bättre! Det gällde ju att lägga ned så lite resurser som möjligt för att bekräfta eller förkasta hypotesen.

Här passar det bra att nämna begreppet _Rapid Prototyping_ som blivit lite av ett buzzword och som är en metod vissa vill förespråka. En metod att börja jobba efter. Och det är väl bra att tänka sig att det ska gå fort att göra prototyper, men tricket är snarare som vi pratat om ovan att göra rätt prototyp på rätt plats. Istället för att ha en specifik prototypmetod som löper på, är det mer effektivt att anpassa prototypen till hypotesen. Då behöver det, som vi nyss sett, ibland inte bli någon prototyp alls! \(Medan om man kör med rapid prototyping så blir det alltid snabba prototyper.\) Plus tvärtom: Ibland behöver en prototyp vara mer omfattande för att kunna bekräfta en hypotes och då är det den vägen du ska gå. Då är den inte rapid, men den är ändå rätt för din kontext, rätt för din hypotes.

