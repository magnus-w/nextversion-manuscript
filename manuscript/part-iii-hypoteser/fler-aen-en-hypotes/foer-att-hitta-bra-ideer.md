# För att hitta bra idéer

**För att hitta bra idéer behöver du många idéer**

En annan mycket praktisk aspekt av det här sättet att arbeta är också kopplad till hur både vår hjärna och våra organisationer fungerar. \(Kanske hänger dessa två ihop? :-\) \) Om vi inte får hjälp i form av något slags system, så är det väldigt lätt för oss att tro att vi letar efter _den bästa idén._ Och det är ju bra att vi vill att den ska vara bra, men i detta ligger också tanken om att det finns _en_ idé som är _bäst_.

Det tycks vara en funktion av två helt olika saker.

För det första har vår hjärna svårt att hålla två eller flera idéer i huvudet på samma gång. Om vi har en idé och hittar på en ny, så _ersätter_ den gärna den föregående. Som om vi tänkte oss en pågående och linjär förbättring. Fast egentligen är det mer än ursäkt för att vi som sagt har svårt att hålla flera idéer i luften samtidigt. Såvida vi inte har något externt sätt att hålla reda på idéer, något som är utanför hjärnan. Det här kan du väldigt enkelt testa genom att be en grupp kollegor att hitta på så många idéer som möjligt på ett specifikt tema. Men de får inga anteckningsblock eller whiteboards. Sen gör du om samma övning och berättar att du kommer att dokumentera och sortera allt på vita tavlan. Det blir en ganska stor volymskillnad.

För det andra så har den industriella kulturen kommit att skapa och hylla myten om “geniet”, “uppfinnaren”, “entreprenören”. Och därmed också myten om “den fantastiska idén”. Att det alltid skulle finnas nästan som en magisk “bästa affärsidé” eller produkt. Antingen är detta något som vi ärvt från kulturen, där vi också odlat tanken kring det “ensamma geniet”. Eller också är det något medieringen av vår kultur givit oss. Medierna vill gärna göra allting till en “personlig berättelse” där en enskild individ gjort stor skillnad enligt myten ovan.

Den som studerat framgångsrik produktutveckling -- och det spelar ingen roll om vi talar om digital sådan -- ser istället hur en majoritet av de organisationer som gång på gång producerar tjänster och produkter som skiljer sig från mängden också är de som främjar ett effektivt och kreativt samarbete mellan många individer, många team. Världens första privat producerade rymdfarkost som nådde omloppsbana hade inte mycket som var likt Elon Musks första idéer. Istället satte han målet -- att just bli det företaget som blev först att lämna Jorden -- och organiserade arbetet på ett sätt som skiljde sig på ett markant sätt från NASA och de leverantörer de tidigare arbetat med. På SpaceX sitter ingenjörerna, programmerarna och metallarbetarna sida vid sida med varandra. Konstruktion och produktion är integrerat. Där har vi en skillnad som gör skillnad. Och som har lett till de idéer som gjorde att Dragon-farkosten kunde docka med Internationella Rymdstationen.

I den här berättelsen är inte Elon Musk det “ensamma geniet” utan mer av en dynamisk coach som ser till att hans medarbetare har maximala förutsättningar att vara maximalt kreativa. För att göra en parallell till ett av våra tidigare ämnen så har han rivit alla de silos som hans konkurrenter lät arbetet ske i.

Framför allt är det viktigt att skapa en arbetsmiljö där det inte handlar om att komma på “rätt” idé, den _bästa_ idén, utan att komma på _många_ idéer. Med andra ord handlar det om att formulera många hypoteser. Det leder till två viktiga saker: Du blir inte lika gift med varje enskild idé och har därmed lättare att lämna den när det dyker upp andra. Plus ju fler som finns på bordet så ökar sannolikheten att det bland dem finns en som är riktigt bra.

Just det här att vi formulerar hypoteser istället för att hitta på idéer eller lösningar underlättar för oss att både öka kvantitet och kvalitet. Vi befinner oss i ett utforskande tillstånd, snarare än ett där vi ska komma i mål. Men i fallet med digital innovation och tjänsteutveckling så hjälps vi också av att det kan finnas flera delhypoteser för ett givet problem.

Låt oss säga att vi ska utveckla en ny mobil version av en tjänst där vi kan se att den nuvarande inte är tillräckligt bra för den har en hög _bounce_, många besökare lämnar den fort, skyr den som elden. Det kan då naturligtvis behövas flera hypoteser för att ringa in vad som skulle sänka den höga mängden avvisningar som den befintliga versionen har.

Detta är kärnan i digital innovation: Insikten att det är så pass _relativt billigt_ att med _relativt hög frekvens_ släppa nya versioner av tjänster att det är värt omställningen i arbetssätt. Och eftersom nuvarande och framtida konkurrenter listat ut samma sak, är omställningen dessutom ett måste för annars kommer du och ditt företag att hamna på efterkälken. Eftersom det är möjligt att ha hög frekvens, behöver du utnyttja den möjligheten. Så vi behöver alltså många idéer av två skäl. Dels för att det behövs många idéer för att hitta bra idéer. Och dels för att du behöver många för att kunna hålla en hög förändrings- och förbättringfrekvens.

Hög digital innovationsnivå handlar alltså om att ha många kandidater.

Det går inte att påpeka detta tydligt nog. Den största omställningen för de flesta organisationer är att gå från att förvalta, hantera och administrera något som finns, till att skapa nytt. Och att göra det på en kontinuerligt. Att arbeta med hypoteser är här ett kraftfullt verktyg. Då får vi ett naturligt sätt att dela upp formuleringen av hypoteser och valideringen av dem i olika faser. Vilket underlättar produktionen av _många_ hypoteser. Den mentala inställningen som vi vill uppmana medarbetare till är “Jag skulle vilja testa om det här funkar! Och det här. Eller det här.”

Precis som när vi rekryterar nya medarbetare vill vi som sagt ha flera kandidater och sedan testar vi vilken eller vilka som är rätt.

En av de största skillnaderna med detta arbetssätt jämfört med det som varit gängse/legio i traditionella organisationer är att när vi formulerar hypoteser så utgår vi från att vi inte vet svaret. Istället för att vi försöker bygga en organisation som “kan”. En samling “experter” som vet. Ville vi låta lite pretentiösa kunde vi säga att digital innovation utmärks av att utforska det okända, det du inte vet.

Detta står i skarp kontrast till mycket av den hype som omger startups, disruptors, Chief Digital Officers och andra företeelser som har det gemensamt att de alla definieras via buzzwords. I dessa sammanhang ser vi återigen tecknen från Romantiken -- det ensamma geniet har hittat på en makalös manick. En enhörningsidé gestaltat som en app. Alla dessa intervjuer, bloggposter och Medium-artiklar som hissar tanken om den unika idéen gör väldigt mycket skada eftersom de får många människor och företag att tänka helt fel kring sin egen digitala utveckling. De tror att de ska rekrytera ett sådant “geni”.

