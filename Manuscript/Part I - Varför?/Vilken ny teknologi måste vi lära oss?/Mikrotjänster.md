**Mikrotjänster är små men gör storskillnad**

Som för att verkligen påpeka hur små dessa tjänster är, brukar de kallas för *mikrotjänster.* Ibland kommer du också att höra någon blanda den benämningen med en förkortning och prata om API:r. Det står ursprungligen för *Application Programming Interface*, men det har kommit att bli en smula missvisande. Kort sagt är det en beskrivning av hur data skickas och tas emot mellan två program som gör att den som sitter i ena änden av ett API egentligen inte behöver veta vad som finns i andra änden. Och just det öppnar upp oanade möjligheter. 

Du kommer att höra frågan “Har de ett API för det?” ofta och det betyder enkelt uttryckt att det går att hämta och skicka data på ett automatiserat sätt. Ska man vara noga är ett API “mindre” än en mikrotjänst --- en mikrotjänst kan använda sig av ett eller flera API:r --- men det det är egentligen inte så viktigt att klyva hårstrån. Det viktiga är istället hur ett antal mikrotjänster och API:r tillsammans kan göra din nya arkitektur mer flexibel och lättare att förbättra steg för steg i hög takt. Istället för de *stop and go*-faser vi tidigare hade när vi köpte in en ny plattform, byggde upp det som skulle finnas på den och integrerade den med de andra plattformarna vi redan hade. Och sen var det bra ända tills tre år senare när vi var tvungna att byta plattform igen för att kunna åtnjuta nya tekniska finesser som kunderna och leverantörer förväntade sig. 

Om vi fortsätter med exemplet från ovan, med en webbplattform som vi delar upp i sina delar, så är ett *Content-API* --- ett innehålls-API --- ett vanligt exempel på hur den här sortens arkitektur ökar utvecklingstakten. Du lägger helt enkelt innehållet någon annanstans än i webbplattformen, i sitt eget innehållsbibliotek, och bygger ett Content-API som webbplattformen använder för att hämta text, bilder, ljud och filmer för att visa upp för besökarna. 

På vilket sätt är detta en förbättring? Blev det inte bara krångligare nu; vi ersatte en teknisk lösning med tre? Så kan det tyckas om vi bara tittar på hur en specifik sida på webben ser ut. (Likadan som innan!) Men om vi tittar närmare på vad som hände när vi kopplade i sär delarna, så blir bilden tydligare.

\[Bild: En rund ring som det står “Webb” i, en som det står “Redaktörsgränssnitt” i och en som det står “Innehåll” i. Och pilar i bägge riktningar mellan alla.\]

A) Om du vill byta webbplattform så behöver du inte dessutom ge dig in i ett stort migreringsprojekt för att få med dig allt innehåll du har. Istället kan den nya webben bara prenumerera på samma Content-API som den gamla prenumererade på. Du blir med andra ord mycket friare att välja CMS utifrån dina behov. Kanske vill ni kunna vara många olika redaktörer med varierande teknisk kunskap och då är det viktig att ha ett bra och lättanvänt redaktörsgränssnitt. Och nu kan ni välja CMS utifrån det behovet. 

B) Andra plattformar än webben kan du komma åt innehållet lika lätt som CMS:t förut kunde när allt innehåll låg där. Säg att ni vill bygga en app till kunderna för att ge dem en bättre användarupplevelse och öka lojaliteten. Nu kan den appen konsumera samma Content-API och ni kan återanvända allt innehåll ni skapar oberoende av var det ska visas upp. Detsamma gäller för kundtjänst-botar och alla andra sorters tjänster. Utan extra mankemang kan de komma åt allt er innehåll. 

C)  På tal om botar vill du kanske se till att olika besökare får se olika saker beroende på vilka de är och vilka behov de har. Då vill du låta en rekommendationsmotor visa upp innehåll beroende på användarnas beteende. Den typen av maskininlärning är väldigt komplicerad att montera in i ett monolitiskt system --- ett där webbserver, redaktörsgränssnitt och innehåll sitter ihop. Men nu kan du låta rekommendationsmotorn läsa data från till exempel Google Analytics (Japp, de har ett API!) och sen bestämma vilket innehåll den ska hämta via Content-API:t. Det blir som att ha en automatiserad redaktör eller kanske bibliotikarie som plockar fram det kunderna frågar efter. 

De här förbättringarna gick nu att göra utan att byta plattformarna, eftersom vi hade kopplat isär viktiga beståndsdelar och sen använt API:r eller mikrotjänster (Rekommendationsmotorn finns att få som en mikrotjänst i molnet.) för att koppla ihop *funktionerna* med varandra. Som sagt, i början när man bara kopplar isär någon enstaka funktion, är det kanske inte så lätt att se vilken enorm vinst du kommer att göra. Men så fort du börjar jobba med ständig förbättring ser du fördelarna snabbt. Dessutom är mikrotjänster och API:r en förutsättning för att kunna tänka *fritt*, vilket blir extremt viktigt framåt. 

I princip alla har ju haft fel om hur vårt digitala beteende ska utvecklas och därför är det väldigt svårt att förutse vilka teknologier du behöver imorgon. Alltså behöver du vara så fri som möjligt att välja vilken väg du och din organisation ska gå. 