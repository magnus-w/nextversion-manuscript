**Nu kommer det tunga moln**

Nu när vi har sagt ekosystem så många gånger (ekar det här?) är det dags att lyfta blicken och titta närmare på det andra M:t -- Molnet. 

“Cloud Computing” dök upp som en glosa runt 20XX, men det var när Amazon lanserade Amazon Elastic Cloud som det började bli ett buzzword. Ett moln i skyn, som blivit den vanligaste ikonen för molntjänster, är egentligen en överförd bemärkelse. För att en sajt eller någon annan tjänst ska bli tillgänglig på Internet, behövs att en det står en dator någonstans som har en uppkoppling till nätet och som dygnet runt kör ett antal mer eller mindre standardiserade program, med standardiserade protokoll. Så att våra browsers och appar vet hur de ska komma åt tjänsterna. I webbens gryning stod det en dator som körde Apache, eller någon annan vanlig webbserver, hos alla företag som hade en hemsida. I takt med att webben växte --- och det gjorde den väldigt fort --- behövdes många webbservrar och man gick snabbt över till att ställa rader av rackmonterade servrar i källaren och andra kylda utrymmen. Det var datorer där man skalat bort tangentbord, bildskärm och allt annat som inte behövdes när en människa inte skulle använda datorn direkt. Eftersom den var uppkopplad kunde tekniker komma åt den via nätet istället. Dessa rack, dessa hyllor med server efter server, fick snabbt smeknamnet “järnskrot” för att skilja på hårdvara och mjukvara. 

Den skillnaden skulle visa sig väldigt viktig. Microsoft och IBM, som redan levererade servrar som hjälpte företag med de program de använde i sin verksamhet, blev till en början stora leverantörer av webbservrar men sen hände tre sker slag i slag. Först började företag undra om det verkligen tillhörde deras kärnverksamhet att driva och underhålla stora installationer av servrar och istället bytte de till företag som hade det som sitt erbjudande. Vi står som värd för alla de servrar du behöver så blir din driftskostnad mycket lägre, för alla våra kunder tar del av de stordriftsfördelar vi får av att ha så många kunder. Jämfört med de driftskostnader du får när du bara driver det du behöver. 

Den andra saken var Linux. Apple, IBM och Microsoft och alla de andra hade alltid tagit duktigt betalt för mjukvaran. För de serverprogram du behövde för att göra tjänsterna tillgängliga för användare. Men Linux var ett helt operativsystem som var open source, öppen källkod och som inte kostade något att skaffa. Väldigt snabbt såg mjukvaruutvecklare var detta kunde ha extra stor betydelse. De skrev serverprogram för Linux som också var öppen källkod. Eftersom de gjorde detta i Open Source-communityn fick de dessutom hjälp av tusental frivilliga kodare som såg nyttan detta skulle innebära för alla. Eftersom Linux redan var resurssnålt -- byggt för att fungera på många olika sorters hårdvara, ofta äldre än den allra senaste -- och dessa nya serverprogram de facto skrevs av många av världens bästa utvecklare på deras fritid, så blev många av dem mycket bättre och snabbare än de som kom från de stora företagen. Lägg till detta att de inte kostade något och det var bara en tidsfråga innan en majoritet av världens alla webbar hostades på Linux-maskiner. 

De som agerade värdar åt webbservrar började annonsera sina priser baserade på en LAMP-installation: Linux, Apache, MySQL och PHP. 

Google var en av de stora krafterna bakom denna utveckling. De insåg tidigt att de serverdatorer och program som fanns tillgängliga skulle bli alldeles för dyra i de mängder som Google förutsåg att de skulle behöva. Så de började köpa billig hårdvara som inte var den allra senaste, modifiera den själva och utveckla sin egen, anpassade version av Linux för att köra på dem. Och sen började de bygga datacenter efter datacenter med rack efter rack av sådana billiga Linux-servrar för att leverera sina söktjänster, Gmail och Google Maps till oss  

Amazon gick genom en liknande utveckling, men de fick en ovanlig idé. Precis som Google byggde de sina egna datacenter istället för att hyra dem av hosting-företag. Anledningen var enkel: Till skillnad från de flesta företag så *var* detta verkligen kärnan i Googles och Amazons verksamhet. Plus att de hade datavolymer som ingen annan. Bägge stod och föll med att serverparken fungerade som den skulle. Men Amazon kom på att de skulle kunna göra det omvända: De hade byggt en så gigantisk infrastruktur för sin egen verksamhet, så varför inte hyra ut överkapaciteten? 

En annan bidragande anledning till detta var den tredje saken. Virtualisering. Ett begrepp som bara för att förvirra inte har något alls med VR --- Virtual Reality --- att göra! En stor svaghet i den första vågen av digitalisering när persondatorer spred sig inte bara till alla arbetsplatser utan också till våra hem (i västvärlden) var att antalet program vi kan använda på en dator är begränsat av datorns operativsystem. Det går inte att köra program för Windows på en Mac eller tvärtom. Ett alternativ är att installera två eller fler operativsystem på en och samma dator, men då behöver man starta om datorn för att byta. För att undvika ett sådant omständigt förfarande började flera aktörer titta på möjligheten att köra ett operativsystem ”ovanpå” ett annat. Tänk dig ett program som vilket som helst du startar på din dator, men som egentligen är ett annat operativsystem. Både Linux-communityn och Sun Microsystems drev på den här utvecklingen, för de satt själva på väldigt bra, men också mycket specialiserad operativsystem. Så det utvecklades inte stora mängder av ”allmän” programvara för dem. 

\[Ruta: Du kan själv prova att köra ett virtualiserat operativsystem genom att ladda ner gratisprogrammet Virtual Box. <https://www.virtualbox.org/wiki/Downloads> \]

Den utvecklingen kom att betyda ännu mer för servrar än för de vanliga datorer vi använder dagligen. Dels vill man av naturliga skäl helst inte starta om servrar. Själva idén med dem är att de är uppe och snurrar och levererar sina tjänster till oss via nätet 24/7. Och dels innebär virutaliseringen av operativsystem både stora skalfördelar och säkerhetsdito för servrar. Istället för att en server med höga prestanda bara kan köra ett operativsystem, så kan den istället agera värd åt flera stycken. Med andra ord multipliceras antalet hårdvaruservrar med hjälp av mjukvara.  Eftersom respektive operativsystem är virtualiserat är det också lätt att sätta upp det som en *sandbox*. Så att det har hårda gränser runt omkring sig och inte kan kommunicera med eller påverka vare sig hårdvara eller mjukvara hos sin värd. Den som hyr det visualiserade operativsystemet kan leka vad de vill i sandlådan, men aldrig utanför den. Det ger med andra ord väldigt mycket högre säkerhet. Så hög att på samma hårdvara kan ett företag kan hyra den ena, virtuella servern och ett annat företag den andra utan att de på något sätt kan komma åt varandras data --- de kan inte ens se att den andra virtuella servern finns. 

Men varför har dessa virtuella operativsystem haft en sådan viktig effekt för molntjänster och för förändringstakten runt omkring oss? 

App Store och Google Play gjorde det möjligt för både stora och små företag -- för privatpersoner till och med -- att utveckla nya program/appar eftersom de gjorde det enklare, snabbare, och billigare att koda och distribuera dem till miljoner människor. Man kan säga att de demokratiserade, eller åtminstone jämnade ut, förmågan att få ut program. En förmåga som innan dess hade koncentrerats till några få stora företag. 

På samma sätt blev det med servrar i molnet. För den som behövde lite mer än en ensam serverdator i en garderob, vilket i princip alla gjorde så fort de skulle göra något mer än att ha en hemsida för en idrottsklubb, krävdes det ganska stora resurser för att sätta upp en serverpark. Och varje gång den behövde utökas med ny kapacitet behövde man också köpa nya, fysiska servrar och installera dem. Dessutom behövde man köpa kapaciteten i förväg, innan man fått in några kunder som betalade för ens tjänster. Om man inte köpte servrar i förväg kunde inga kunder se att tjänsten fanns, eller ens sajt kunde krascha om efterfrågan ökade snabbare än den tekniska kapaciteten man hade.  

Samma sak när företag började hyra plats i serverparker. Man hyrde i princip en fysisk server och var tvungen att hyra fler när behoven ökade. Förutom att kostnaden begränsade, så var det också omständigt och tidskrävande att öka sin kapacitet, vare sig man hade sin egna servrar eller hyrde. Ett beslut behövde fattas, nya servrar behövde köpas eller hyras och sen måste man också installera sina program på servrarna. 

Molnbegreppet har istället sin upprinnelse just i att servrarna är virtuella och inte fysiska, de är ”uppe i molnet”. Och med dagens moln kan man säga att även den sidan av det digitala har demokratiseras. Nu kan vem som helst ”sätta upp en server” med några klick på en webbsida som hos Loopia och det kostar inte heller mycket. Tvärtom betalar du oftast beroende på hur mycket servern används. 

Här har vi en av de viktigaste ingredienserna till den ökade förändringstakten. När man i dagligt tal läser om företag som är *disruptive* eller att spelreglerna i gamla, traditionella branscher helt ändrats, har det mycket att göra med att *ställtiden* för att lansera en ny funktion eller en helt ny tjänst förkortats så mycket på produktionssidan av saker. På den tekniska sidan. 

Tänk att ett företag tidigare antingen var tvungna att redan ha en stor serverpark där de kunde installera mer kapacitet, alternativt ha tillgång till stora summor pengar så att de kunde bygga en sådan park. De var tvungna att ha eller skaffa kapitalet för kapaciteten *innan* de kunde lansera något. 

Nu kan ett företag istället skaffa denna kapacitet ”on demand”, precis när de behöver den. Och betalar för hur mycket den används. Vilket i sin tur betyder att det inte är någon investering över huvud taget, eller så låg initial investering att även en privatperson har råd. Om du har användare --- om du har trafik --- så har du intäkter som du kan använda för att betala sina servrar. 

Så när du läser om någon som säger att startups --- nystartade digitalt baserade företag --- har en fördel gentemot de gamla, traditionella företagen eftersom de inte bär på något ”teknologiskt bagage” som både kostar pengar och begränsar deras möjligheter, och därmed förändringstakt, så är det inte riktigt sant. Vilket företag som helst kan skaffa sig dessa fördelar genom att fundera på hur saker görs idag och hur man kan förenkla dessa flöden. Till exempel genom att göra sig av med sin serverpark om man har en sådan och flytta allt till molnet. Det är klart att det blir lättare att *fatta beslutet* om man tidigare inte hade några servrar i källaren alls. Men de traditionella företagen kan inte använda det som en ursäkt och säga till sin styrelse att deras digitalisering går lite långsammare bara för att de inte är en startup. 

Och tvärtom. Det är naivt att tro att det är den typen av basala, tekniska förutsättningar som skulle betyda att startsups tar över och de gamla, traditionella företagen dör. Vår fäbless för att kategorisera och hitta mönster gör oss inte sällan björntjänster. Det är ju inte att vissa företag är startsup och andra har funnits länge som kommer att avgöra om de blir mer och mer framgångsrika framöver. Det är “förmågan att skaffa förmågor”. Alltså förmågan att ta till sig nya förmågor. 

Kan man till exempel snabbt fatta beslutet att lägga sin infrastruktur i molnet? Och därmed ge organisationen ökad förmåga till snabbare uppdateringar, snabbare förbättringar av kundupplevelsen? 

Du har säkert sett andra versioner av liknande björntjänster. Som när ett företag spenderar lång tid och mycket resurser på att *utvärdera* huruvida en molntjänst är bättre än järnskrot. Kanske sätter de till och med igång en förstudie. De gör då två klassiska misstag. Dels tittar de på “en sak i taget” --- är den här molnservern bättre än den här ägda eller hyrda järnskrotservern? Och dels tror de att utvärderingens ansträngningsnivå är relativ till beslutets kvalitet.  

Det finns säkert jämförelser där en viss molntjänst inte har lika snabba processorer som den egna, ägda servern har. Men det spelar ingen roll, eftersom det molnet erbjuder är ekosystemet. Hur snabbt och enkelt du kan koppla ihop tjänsterna i molnet med nya tjänster eller funktioner eftersom de automatiskt också är del av din infrastruktur. Och hur snabbt du kan skala upp både vad du erbjuder och vilka prestanda du har gentemot kunderna. 

Plus bara för att man låter en utvärdering ta mer tid är det inte säkert att beslutet blir bättre. Tvärtom ser vi nu många exempel på förstudier vars resultat är tekniskt förlegade när de väl kommer ut eftersom förändringstakten i omvärlden är så hög.  

Ett bra exempel är vårt nästa “M”: Maskininlärning. 

Du kan prova själv att sätta upp en server på [cloud.google.com](http://cloud.google.com). Det finns ett gratis, prova-på-alternativ och instruktionerna ser lite meckigare ut än vad de är. Varför ska du göra det? Det ger en ganska fascinerande och påtaglig känsla av agency när du upptäcker att det som verkar som komplicerad IT faktiskt är något du kan göra snabbare än att laga en vardagsmiddag! 