**Varför istället för vad och hur**

Ett verktyg som hjälper oss att komma bort ifrån den lösningsorienterade kultur som ofta leder oss fel i och med att den har för bråttom och för att den hela tiden vill “ha rätt”, är att fråga *varför* istället för *vad* och *hur*.

När du svarar på hur något ska göras så försöker du redan hitta den praktiska lösningen. Och när du noterar vad som händer, så är det bara platta fakta. Men om du istället funderar kring varför saker händer, så har du redan börjat formulera hypoteser. 

Varför har kunderna så svårt att hitta inloggningen på er sajt att “logga in” är den vanligaste sökfrasen? Det kan naturligtvis finnas flera olika anledningar och när du börjar lista flera olika kandidater så är du på god väg att jobba på rätt sätt. När ni senare genom testar kan validera och förkasta dessa kandidater så lär du dig oerhört mycket i processen. 

Det verkar helt enkelt så att vi generellt lär oss mer om vi från början ställt fler frågor, arbetat på ett sätt som föder nyfikenhet, som härmar beteendet som en nyfiken människa har. När sedan fakta kommer till oss via Google Analytics eller användartester så har vi redan en mental förberedelse att lära. 

Lärande är också det bästa måttet på att den digitala utvecklingen går framåt i en organisation. Hur mycket nytt vi lärt oss om våra besökare per en given tidsperiod. En företag som konstant lär sig mycket och använder dessa kunskaper för att kontinuerligt uppdatera sina tjänster har satt igång en motor för digital innovation. 

Vi kommer att prata mer om tester och analys senare, men det är redan här viktigt att konstatera hur stor skillnad det är mellan att jobba hypotesbaserat och att bara arbeta med data och analys. Under en lång tid har det varit ett stort fokus på data -- eller *Big Data* som man ska säga när man använder buzzwords. Och detta fokus har fått många företag att satsa på analys av stora datamängder. Problemet med detta är att det inte spelar så stor roll hur mycket data du har om du inte vet vad du ska använda det till. 

Eller som vi brukar säga: I Google Analytics kan du se *vad* som händer, men du kan inte se *varför*. Sjävklart går det att komma en bit på vägen genom att jämföra data från olika alternativ som du testar mot varandra. Men då börjar det också bli viktigt att själv veta varför alternativen skiljer sig åt. Vilket resonemang som ligger bakom skillnaden. Och för det resonemanget lämpar sig ett hypotesbaserat arbete allra bäst. 

Men förutom att testa olika alternativ mot varandra och se resultatet i Google Analytic eller liknande analysverktyg, så finns det andra och enklare sätt att få reda på varför något händer i mycket högre upplösning än A/B-tester kan göra: Genom att användartester. Att träffa kunderna och låta dem prova olika versioner av de funktioner ni tänker er att lansera. Och ibland kan man verkligen förvånas över den stora nivåskillnaden i hype mellan stordata-analys och användartestande. Samtidigt som den skillnaden också förklarar varför så många företag ligger efter i sin digitala innovation. För det räcker inte att svara på frågan om vad som händer, du måste också ta reda på varför. Och när det nu är så enkelt och kostnadseffektivt att fråga användarna verkar det i det närmaste hål i huvudet att låta bli. Att ha en sån ensidig inställning till vad som är “analys” att det bara handlar om trafiksiffror nedbrutna i olika kategorier och staplar. 

Särskilt som det är en sån oerhörd katalysator när man på ett systematiskt sätt använder sig av både och. När du formulerar hypoteser, validerar dem genom både användartester och begränsade live-tester och sedan produktionssätter en verison uppdaterad enligt resultaten på användartesterna och analyserar hur den beter sig i Google Analytic. För när du kommer in i Google Analytics från det håller så vet du redan oerhört mycket om kunderna och den tjänst eller funktion du lanserar och kan därför göra en mycket bättre kvantanalys. 

Hur tänker man då *varför*?

Det handlar om att väcka nyfikenheten, att verkligen känna att man *vill* veta varför innan man går vidare till nästa steg i processen. Som vi redan varit inne på har vi alldeles för snabbt till att försöka hitta lösningar, det ligger i vår arbetskultur. Men när det gäller digital innovation går det totalt sätt snabbare om det får ta längre tid att hitta “lösningar”. Du kan börja träna på varför-tänkande kring precis vad som helst. 

Om “logga in” är den mest använda sökfrasen på er sajt så vet du att kunderna har svårt att hitta inloggningen. Men varför? 

Kan det bero på var den är placerad? 

Kan det bero på vilken storlek den har? 

Kan det bero på att färg och typsnitt gör den svår att se eller svår att läsa? 

Är designen i övrigt så gyttrig och fylld med många olika objekt att det är svårt att hitta inloggningen i gröten? 

Det kan bero på ännu fler faktorer och på en kombination av dem. Kanske alla om du har otur! Men så fort vi börjar tänka i de här banorna så ser du också hur lätt det blir att bli nyfiken på vad svaret kan vara, snarare än att sitta och tro att du har svaret. Det blir också lätt att validera eller förkasta. För att ta reda på om det är placeringen som är problemet testar du till exempel ett antal olika, nya placeringar och ser om de fungerar bättre. 

Nu beskriver vi naturligtvis detta på en väldigt basal nivå, med ett väldigt enkelt exempel. Men metoden är exakt densamma för mer komplexa frågor. Plus det är viktigt att inte underskatta de “små problemen”. Det är faktiskt ett av de största misstagen organisationer och individer gör när det gäller digital innovation. Man inser att man har “stora problem” -- vilket ofta är sant -- men tror då att man ska approchera dem med “stora lösningar”. Du har säkert själv hört företrädare för digital transformation, Chief Digital Officers och liknande, uttala sig om stora, övergripande strategier som ska adressera farten på digitaliseringen där de är. Att till exempel lansera gratistjänster som många användare/kunder vill teckna upp sig på, för att sedan använda den stora mängden data de genererar som en intäktskälla. Bristen på konkretisering och storleken på omfånget går helt på tvärs med vad vi lärt oss inom digital utveckling de senaste tio åren. Det går inte att ta sig an hela elefanten på en gång, man måste skiva den.

Plus, som du precis har lärt dig så bygger ett sånt här perspektiv inte på validerade hypoteser. Hur vet vi att kunderna är intresserade av dessa gratistjänster? Det kan stämma och det kan också inte stämma. Och ännu viktigare: Vi pratar här om en abstraktionsnivå som är långt bortom att svara på frågor som varför. Långt bortom att tänka värdeflöden. 

Om du istället ser till att organisera arbetet i värdeflöden och definierar vilka problem som kunden upplever i dessa flöden så har du skivat elefanten, delat upp stora problem i mindre, hanterbara och när ni sedan formulerar hypoteser för hur problemen kan åtgärdas så har du använt en metodik som redan visat sig öka digitaliseringsfarten mer än något annat.

Nåt om Google Sprint och att det bara tar en vecka.

 