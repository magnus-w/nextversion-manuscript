**Hur formulerar du hypoteser?** 

Så om det nu inte är lösningar vi ska hitta utan hypoteser vi ska formulera, hur går det till? Vad är skillnaden?  

Den stora skillnaden är att en hypotes är en a) *potentiell* lösning och b) går att validera eller förkasta. Något i hypotesen gör den också lätt att mäta, lätt att undersöka. Och det ligger mest av allt i formuleringen. Vilket också betyder att det i mångt och mycket är formuleringen som hjälper oss med den intellektuella disciplinen vi pratade om i förra stycket. 

Låter det krångligt? Det kommer du i så fall inte att tycka snart. Ett enkelt trix håller oss på rätt spår: Vi kopplar formuleringen av hypotesen till det problem som den ska lösa. 

Vi tänker oss en situation där du sett både i Google Analytics och i användartester att kunder har svårt att logga in. Det tar mycket längre tid än vad det gör hos konkurrenterna. Ni har kopplat detta till flera KPI:r, till exempel till volymen av återbesök och återköp(?). Självklart vill ni att kunderna ska logga in ofta och göra transaktioner i er tjänst. Eller köpa saker. Alltså har ni bestämt er för att inloggningen är ett viktigt problem att lösa. 

När ni sätter er och utvecklar hypoteser är en av dem att låta kunder logga in med sina Facebook, Twitter eller Gmail-konton. Och formuleringen kan då bli: “Om kunder får använda dessa tjänster för att logga in kommer fler kunder att göra återbesök oftare.”

Lätt att mäta. Och därmed lätt att testa. I ett första steg behöver ni inte ens utveckla funktionen för att testa om hypotesen stämmer eller inte. Ni kan bara fråga kunderna. Till exempel göra en enkel enkät på sajten eller i appen. Eller träffa några kunder och visa hur det skulle kunna se ut och fråga vad de tycker. 

Formuleringen av hypotesen innehåller också på vilket sätt den kan *fail fast*. Om kunderna inte tycker att det är ett bättre alternativ än det befintliga så har hypotesen förkastats. Och då behöver ni inte lägga ned resurser på att utveckla den funktionen. 

Precis som under den vetenskapliga revolutionen vill vi undersöka vad som stämmer och inte innan vi börjar bygga maskiner och digitala funktioner baserade på våra idéer.

Enklaste sättet att formulera en hypotes är att som i exemplet ovan börja med ett *Vi tror*-påstående. “Vi tror att fler användare skulle hitta funktionen ‘Bli kund’ om den var större.” Eller om den låg högre upp. Eller längre ned. Ett exempel från verkliga livet var en organisation som ville att potentiella kunder skulle höra av sig och boka tid för ett möte, eftersom det handlade om ganska stora investeringar. De formulerade då hypotesen “Vi tror att fler hör av sig om funktionen ‘Kontakta oss’ ligger högt upp på sidan.”

Observera att det i formuleringen ligger inbyggt att vi inte vet. Vi säger inte “Call to Action för att kontakta oss ska ligga högt upp” som om det vore en lösning vi redan visste var den rätta. I formuleringen av hypotesen ligger det istället inbyggt att vi behöver ta reda på hur det förhåller sig. Vi tror en sak och nu vill vi veta om det är rätt eller fel. Och då är det också lätta att validera eller förkasta hypotesen. I ett användartest kan du se hur potentiella kunder och dessutom fråga dem hur de tänker. Det ger ovärderliga kunskaper. Inte bara om hypotesen i fråga, utan också massor av andra saker som du inte ens tänkt på. Valideringen av hypotesen blir en övning som provocerar fram en massa andra lärdomar som din organisation får som en bonus. 

Om det är en förändring som du kan publicera live, produktionssätta som man brukar säga, så kan du låta en andel av trafiken i din tjänst se den nya versionen och en annan se den gamla. Då ser du väldigt lätt skillnaden. Vad tror du själv om exemplet ovan? Var det rätt eller fel att lägga *Kontakta oss* högt upp? 

Testerna visade att det var fel. Funktionen kom då för tidigt, innan användarna hade tagit till sig allt som fanns på sidan och fungerade då som en slags *scroll stopper*. Att lägga den högt upp på sidan ledde till att färre hörde av sig än när den låg längre ned, i slutet av sidan. 

Det här var ett exempel för att visa på metodiken. Du kan så klart också formulera hypoteser om mer övergripande frågor för en tjänst. De grundläggande frågor som lägger basen till olika vägval. Ska det vara en app eller en webbtjänst? Eller bägge? Vilka funktioner är “måste ha”, vilka matchar de största kundbehoven, löser de viktigaste problemen för användaren? 

Innan du bygger en webbtjänst där användare kan ta reda på mixen mellan förnybar energi och smutsig för respektive elbolag kan det vara listigt att validera hypotesen att människor är intresserade att känna till detta. 

Du kan med andra ord formulera hypoteser kring både stora och små frågor. Det de har gemensamt är att hypotesens formulering ger dig möjligheten att ta reda på om en är sann eller falsk. Du kan i nästa steg validera eller förkasta hypotesen. 

Bästa sättet att komma igång med att formulera hypoteser istället för att hitta på lösningar är naturligtvis att öva. Börja med att vara lite överdrivet hypotesfokuserade nästan som på skoj. Så fort någon kommer med ett förslag till en lösning på något, vare sig det handlar om kaffemaskinen eller parkeringsplatser så gör en lek eller sport av att formulera om det som hypoteser. 

Och gör samma sak individuellt. Öva på att utrycka dig enligt formeln: 

*1\. Jag tror att...* 

*2\. Om det är så eller inte skulle vi kunna ta reda på genom att...*

Ibland när man läser om nya metoder så kan det kännas lite påtvingat och att det automatiskt blir en psykologisk uppförsbacke när man hör gör si och inte så. Men en sak som du kommer att upptäcka snabbt med hypotes är att det blir mycket roligare när du jobbar med sådana! Dels försvinner mycket av det som annars kan bidra till internpolitik -- vem som kom med en viss lösning påverkar hur mycket vi ska ta hänsyn till den. Det blir helt enkelt mycket mindre käbbel kring vems idé som är rätt eller fel. Och dels leder det till en mer nyfiken kultur där alla känner att de lär sig maximalt mycket per arbetsvecka. 

Det är mycket roligare att ha en utforskande och kunskapstörstande attityd än att tro att lösningen alltid redan finns. Tvärtemot vad många kanske tror är ett hypotesbaserat arbetssätt mycket mer kreativt än ett lösningsorienterat. 