**Steg 2: Välj vilken sorts prototyp ni ska göra**

Precis som arkitekter och biltillverkare gör olika sorters prototyper beroende på var i processen de befinner sig har du också många olika val. Låt inte de moderna designverktygen som Sketch och InVision locka in dig i något som har mer att göra med vad som går att göra i dem, med hur de fungerar. Du har säkert sett de lermodeller som många industridesignerns arbetar med i ett tidigt skede. De har så klart väldigt låg upplösning jämfört med en prototyp som till och med går att sitta framför ratten i på en bilutställning. Men det är ett utmärkt sätt att få en känsla för formen, för hur designen ter sig fysiskt. Man kan känna på den. Göra små justeringar direkt men händerna. Och, för att göra en omedveten ordvits, de används också för att gjuta former i andra, lättare material. 

På samma sätt kan du och ditt team välja vilken sorts prototyp ni ska göra baserat på var ni är i processen och också på vad det är för slags hypotes. Vad är det ni ska testa? 

Ska ni skapa en ny, förbättrad navigation för ni har sett att användare har problem med den? Eller ni kanske måste göra om den befintliga navigationen för att den ska kunna rymma nya saker och ni har en hypotes om hur det ska göras på bästa sätt? 

Då kanske det i första stadiet räcker med en väldigt enkel prototyp som till och med är svartvit. Som ni kan testa internt. 

Här är det på sin plats med en snabb kommentar om en typ av prototyper som blev populära under sent 00-tal och som ibland biter sig fast som begrepp. Du kanske har hört talas om *wireframes,* en sorts enklare trådskisser där ett gränssnitt eller en webbsidas struktur är förenklad i svartvita block/moduler och där man (traditionellt) har  samma typsnitt rakt igenom och markeringstexter\[länk, fotnot\] istället för exempel på riktiga. Det är ett format som framför allt användes av UX-designers och som så här efteråt (i ärlighetens namn) var ett sätt att postrationalisera delar av gammeldags processer, plus ett resultat av vad dåtiden arbetsverktyg kunde och inte kunde. 

För att få lite kontext var det då vanligt att en designer levererade skisser gjorda i Photoshop och att en UX:are levererade wireframes. I inget av dessa format gick det att klicka på moduler eller länkar, utan det var som ett antal icke interaktiva “vyer” över hur gränssnittet skulle se ut. Rationalen var att UX-designern skulle arbeta med hur strukturen på (till exempel) sajten skulle vara upplagd och hur interaktionen skulle fungera. Vart skulle du komma om du klickade på X? Hen skulle inte behöva bry sig om hur saker till slut skulle se ut, därför hade wireframes tomma, enkla moduler som var schematiska exempel. 

Medan designern tvärtom inte skulle behöva bry sig om interaktionen, utan fokusera på hur det skulle se ut. Detta skapade två stora problem. Dels ytterligare en av dessa stafetter, eftersom det inte var någon idé att designern började designa förrän det fanns färdiga och godkända wireframes. Annars kunde allt behövas göras om. Och dels var det ingen som förstod hur man skulle tolka wireframes. Varken uppdragsgivarna, om det var en extern kund, eller affärsägarna, om det handlade om internt arbete. Det var knappt att designers förstod hur man skulle läsa wireframes!

Sedan dess har vi ändrat på några viktiga saker som tål att upprepas, eftersom detta sammanhang verkligen är ett bra och förtydligande exempel på hur vi ökar farten på utvecklingen av kundupplevelsen. Vi gör inte längre “all UX till hela sajten/appen” klar först innan vi börjar med något annat. Vi skivar elefanten och jobbar modul för modul, kundfas för kundfas. Och våra arbetsverktyg kan simulera interaktionen på ett sätt som är så pass bra att du kan använda prototyper gjorda i Adobe XD i ett användartest och deltagarn tror att de tittar på en riktig sajt eller app. 

Det betyder som sagt inte att du alltid ska gå hela vägen och direkt göra en så pass högupplöst prototyp. Men det betyder att vi inte längre behöver “tänka ut” hur något ska fungera först. Vi kan testa varje litet steg av arbetet i vårt eget arbetsverktyg, i Adobe XD, innan vi börjar koda. 

Och det betyder att vi inte längre gör wireframes!

Vi kanske gör motsvarigheten till dem för hand i våra skissblock när vi idéarbetar kring olika designmöjligheter. Men vi gör dem inte längre som en “artefakt” som ska presenteras internt eller externt i möten där beslut ska fattas. Förutom att de nu är ett onödigt mellansteg var de ju så pass svåra att förstå, att många uppdragsgivare missförstod och blev upprörda över att deras sajt eller app skulle bli så svartvit och tråkig. Det spelade ingen roll hur många gånger man förberedde dem och förklarade att det här bara är som ett blueprint; de kunde ändå aldrig förstå vad som menades. 

Men vad gör då UX-designern, undrar kanske några? 

Det är en mycket bra fråga, för om våra arbetsverktyg har integrerat design och interaktion, hur förhåller det sig då med själva yrkesrollen? Det enkla svaret är att UX har fått mycket mer design i sig och att designers nu måste kunna mer UX. Det fokus på upplevelsen som blivit så viktigt är naturligtvis en helhet och de som är framgångsrika hantverkare är de som förstår denna helhet, oavsett vilken utbildning de från början hade. 

Tittar vi på hur det ser ut på arbetsmarknaden är det en stor brist på UX-designers, men å andra sidan förväntas de nu kunna mer design. Tittar vi på hur olika sorters konsulter utvecklat sin verksamhet kan vi se hur reklam- och kommunikationsbyråer skaffar sig mer UX-kompetens och hur webbyråer (de som finns kvar) skaffar sig mer designdito. Vilket är en bra spegling av hur viktigt det nu är att få ihop helheten. Att förstå hur den kommer samman på bästa sätt. 

Det finns också ett mått av skepsis när det gäller de två sidorna av utseende och interaktion. Ska vi raljera och generalisera har designers en tendens att vilja följa designtrender, använda typsnitt som är populära just nu et cetera, istället för att designa för kunden, för användaren. Samtidigt som mycket av det UX-designers hävdat när det gäller interaktionsmönster inte visat sig stämma, för besökarna väljer själva hur de gör och deras beteende är ständigt i förvandling på grund av att det hela tiden kommer nya digitala enheter, nya digitala tjänster. 

Men i ditt team arbetar ni tillsammans och ni har en hypotes ni ska testa, ni har inte i förväg bestämt vad som är rätt eller fel. Den prototyp ni ska göra är ett *alternativ* och i prototyparbetet upptäcker ni kanske också att det finns flera “detaljalternativ”. Ni upptäcker kanske att hypotesen på så sätt blir flera minihypoteser och det här är naturligtvis ett ypperligt tillfälle att undersöka dem. 

Utvecklingen av prototypen är ett väldigt praktiskt arbete och under det arbetet kommer ni att kanske se hur olika alternativ fungerar bättre eller sämre redan innan ett test. Här gäller det att hålla tungan rätt i munnen. 

Å ena sidan är det fortfarande användaren som ska bestämma vad som fungerar eller inte. Det gäller med andra ord att se upp med att fatta beslut “i förväg”. 

Å andra sidan kommer ni kanske att se rena självklarheter. Om ni löser en ny navigation på ett särskilt sätt uppstår kanske en förvirrande loop som inte kommer att fungera. Jämför vi med arkitektens modell eller bilprototypen så är det naturligtvis ingen idé att gå vidare med att utveckla en prototyp där framhjulen visar sig ta i kåpan. 

Eftersom det här är en av de stora fördelarna med att utveckla upplevelsen pö om pö i mindre moduler, är sådan upptäckter lika värdefulla som saker som inte fungerar i användartester. Väldigt ofta är det först när vi har en klickbar prototyp av aldrig så låg upplösning som vi lär oss att saker vi trodde skulle vara bra inte fungerar som vi tänkt. Utmärkt --- vi har failat ännu snabbare! 

Många erfarna läsare kan tycka att den är typen av *trial and error* är så naturligt och grundläggande i designarbete att det inte ens behöver nämnas. Men det är viktigt att poängtera att det är en av målen med det iterativa arbetssättet. Och i den traditionella organisationen där arbetet sker i silos är andra kompetenser inte närvarande när sådana “interna misslyckande” sker. Eftersom vi alla har en naturlig tendens att visa hur duktiga vi är så kommer en designer som ska presentera skisser på ett möte sällan berätta om misstagen som ledde fram till det vi ser framför oss. I vårt expertsamhälle sker snarare tvärtom: Både interna och externa presentationer postrationaliserar varför lösningen framför oss är så *bra*. 

Här springer vi med andra ord på ytterligare en stor fördel och en stor effektiviseringsvinst i utvecklingen av kundupplevelsen: Eftersom du och ditt team representerar en blandning av kompetenser och eftersom ni har helhetsansvar för hur er del av tjänsten eller sajten --- ert värdeflöde --- ska se ut och fungera, behövs inga presentationer! 

Tidigare, när dina teamkollegor satt i den traditionella organisationens olika avdelingar/silos så behövde ni hela tiden göra avstämningar. När marknad, eller vem det nu var som “ägde designen” hade tagit fram ett nytt förslag för hur startsidan skulle se ut, behövde man ett möte där man presenterade det förslaget och tog in synpunkter från representanter för andra avdelningar. (Till exempel försäljning och kundtjänst.) Var det tillräckligt stora förändringar (som en ny startsida säkerligen var exempel på) behövde det också presenteras för en ledningsgrupp för att det skulle fattas ett beslut om att köra på det nya förslaget eller inte. 

Att alla dessa möten och beslutspunkter tar upp tid (plus är ett rent helvete att få till tid för i kalendern!) säger sig självt rent processmässigt. De flesta av oss har också upplevt hur vår kalender kan fyllas av så mycket sådana möten att det inte finns tillräckligt med tid att arbeta fram det mötena ska handla om. 

Till presentationen på ett sådant möte behövde det också produceras en --- presentation! Eftersom det som sagt är viktigt för oss att framstå som duktiga, att vi har gjort ett bra jobb, så var det också viktigt att presentationen resulterade i ett positivt mottagande, ett positivt beslut. Alltså lade man ned mycket tid på att göra presentationen “bra”. 

\[Bild: Illustration av ett möte någon som står upp och visar slides på en skärm framför ett bord fullt av sovande människor. Bredvid en bild där samma människor sitter runt samma ord och ingen står upp och alla tittar på saker som ligger på bordet.\]

Men tänk nu på detta inte som en intern process som vi har i uppgift att effektivisera, även om det --- spoiler alert --- kommer att bli ett tydligt resultat. Tänk på det som en a*lternativkostnad* för en organisation. Det vill säga ponera att det finns andra företag, konkurrenter, som slutat arbeta på det här sättet. 

Tänk dig att de har börjat med att ifrågasätta själva beslutspunkten: Om vi har ett tvärfunktionellt team, som alltså redan representerar alla “avdelningars” kunskaper och viljor, som dessutom tagit fram en ny modul för vår startsida som både användartester och sen live-tester i trafik visar fungerar bättre än den befintliga lösningen då är “beslutet” redan fattat både av våra mest kompetenta medarbetare och våra kunder! Baserat på KPI:er vi har satt upp --- mätpunkter vi använder för att se att vi är på rätt väg --- så uppfyller modulen alla krav på att lanseras och ska därför lanseras. 

Och tänk dig sen att de har ifrågasatt själva presentationsformatet: Det är helt onödigt att spendera tid på att sätta ihop en artefakt, ett dokument, som är i ett annat format än de saker det handlar om. Det räcker med att ha ett rapporteringstillfälle där någon representant från det tvärfunktionella teamet, till exempel produktägaren, visar hur den nya modulen ser ut och resultaten från testerna. Alla dessa artefakter finns redan och går att visa i sitt *befintliga format*. För de är redan digitala. 

De konkurrenter som bytt till den här processen, till det här arbetssättet, blir märkbart snabbare på att utveckla sin kundupplevelse. De får en mycket stor konkurrensfördel jämfört med en organisation som fortfarande har traditionella beslutspunkter och spenderar mycket tid på att göra interna presentationer. 

Produktägaren i vårt exempel kan ju dessutom visa modulen i fråga --- och till och med alternativen som ledde fram till den som fungerade bäst --- utan något som helst merarbete genom att bara öppna Adobe XD, eller vilket verktyg som nu användes för att tillverka prototyperna. Eller visa de färdiga modulerna om live-trafiktestades så som de ser ut i ert *Look & feel*-bibliotek/databas. Och siffrorna finns i rapporterna från användartestet och i de automatiska rapporterna som sammanställs av ert analysverktyg. 

Nyss satt vi och funderade på hur en ny navigation eller en ny innehållsmodul bäst skulle prototypas, men nu inser du att den övningen --- satt i system tillsammans med de övriga övningarna i boken --- blir till en smärre revolution i effektivisering. Men inte den gamla sortens rationaliseringsprogram där en person plötsligt skulle göra fem personers arbete. Här effektiviserar vi samtidigt som --- eller genom att --- vi får mer tid att arbeta med det som är viktigt. 

\[Bild: En skärmdump på en XD-prototyp för en menynavigation.\]

Att utveckla prototyper handlar som vi tidigare diskuterat om att utforska vad som fungerar sämre och bättre innan du investerar i att utveckla saker i högupplöst kod. På samma sätt har olika typer av prototyper olika grad av upplösning. 

Här är tumregeln att ju mer hypotesen handlar om problem med interaktionen, desto lägre upplösning kan en initial prototyp ha. Även om den inte ska vara svartvit --- vi gör som sagt inte längre wireframes! --- utan istället återanvända så mycket befintliga designelement som möjligt. 

Är det interaktion och funktion som är uppgiften så ska du inte spendera för mycket tid och resurser på design i prototypen, Inte förrän er hypotes om interaktionen är validerad eller förkastad. Men prototypen får samtidigt inte vara så skissartad att det bli en barriär för deltagarna i ett användartest. De har inte någon förståelse för våra skissformat. 

Här kommer vi tillbaka till hur mycket det betyder att ha designbibliotek som är tillgängliga via API:er eller på annat sätt går att länka in. Om det inte är ny design som hypotesen handlar om så kan ni åtta gånger av tio använda de element och moduler som redan finns utvecklade. 

När vi säger “upplösning” menar vi just hur mycket nyproducerade designartefakter som ser ut som om de är färdiga, som att de är “på riktigt” i fall du är en deltagare i ett test. 

\[Bild: En mobil startsida för en sajtt eller app.\]

Om hypotesen istället handlar om upplevelseorienterade problem, behöver alltså upplösningen på prototypen vara högre. Om ni till exempel upptäckt att det finns potentiella kunder som har problem att ta sig vidare från den första fasen i er kundresa och den första fasen handlar om inspiration, då behöver prototypen vara inspirerande. Förhoppningsvis har ni då formulerat en hypotes som handlar om vad ni tror kan ge öka inspiration och nu vill ni testa om det stämmer. 

Det betyder en högre upplösning också för att ni zoomar ut till mer av en helhetsbild (för den fasen i kundresan) och behöver kanske visa nya sorters bilder, prata på ett annat sätt. Nu ser vi genast fördelen med att vara ett tvärfunktionellt team som jobbar med detta tillsammans. Du minns kanske diskussionen vi hade om UX-copy och innehåll? Här får du mycket hjälp av “skribenten” i ert team, om det är så hen kallas hos er.

När ni arbetar med den här typen av hypoteser är också prototyputvecklingen mer konceptuell och behöver kanske breda ut sig över fler sidor eller vyer, beroende på vilken tjänst eller kanal ni för tillfället arbetar med. 

Men tumregeln, och ert första vägval, är om prototypen handlar mer om interaktion och funktion, eller mer om upplevelse och “design”. Kort sagt, kan ni återanvända element som ni redan har, men arrangera om dem eller interagera med dem på nya sätt? Eller behöver ni skapa nya element? 

Detta är ett viktigt val och ni ska hålla er till det när ni väl gjort det, för då blir prototypen fortare färdig och ni kan faila snabbare. Att just hålla sig till det ena eller det andra kan också vara ett sätt att redan under utvecklingen förkasta hypotesen, vilket är väldigt effektivt! 

Att välja vilken sorts prototyp du ska göra är också kopplat till hur ni sedan ska testa den. Olika sorters tester kräver olika saker av prototypen. Vi kommer att prata mer om det i delen om tester, men när du valt vilken typ av prototyp du ska göra är det dags att titta på omfattningen. 