**Prioritera problemen**

Nästa steg handlar om att prioritera problemen ni definierat. Och det är delvis en psykologisk anledning till att vi delar upp “problemhittandet” och “problemväljandet”. I många fall gör vi nämligen bägge dessa saker samtidigt, men det påverkar både kvantitet och kvalitét på problematiseringen. Det hänger ihop med hur vår hjärna fungerar och de fenomen som Philip Kaneman beskriver i “Thinking fast and slow”. Om din hjärna vet att den ska hitta problem som den sen också ska behöva lösa så försöker den göra en urvalsprocess redan under själva letandet. Det lustiga är att samma fenomen går att observera i organisationer och grupper. I samlingar av hjärnor, om vi väljer att se det så. 

Du kan göra en enkel workshop-övning och be deltagarna lista *ett antal viktiga problem som vi ska lösa* och sen räkna hur många grupperna kommer fram till. Jämfört med att ge några andra grupper uppgiften att bara *lista problem*. Samtidigt som du berättar att ni kommer att göra en annan övning efter som handlar om att välja ut problem ur den listan. Hjärnan, eller gruppen, kan hitta på många fler problem om de inte samtidigt behöver känna att de också ska ta ansvar för dem. (Tips: Precis samma sak gäller för att utveckla nya idéer.) 

Sen finns det också en praktisk anledning till att dela upp det i två steg. Att definiera problem handlar som vi såg om att analysera kvantitativ data om kundbeteenden från verktyg som Google Analytics och Hotjar, plus kvalitativ data från användartester, djupintervjuer och enkäter. Och ställa den analysen mot de KPI:r ni har satt upp -- att jämföra det ni ser i datan med det ni redan vet om respektive fas i kundresan. Ibland betyder det att analysen (som egentligen är feedback från kunderna, besökarna eller användarna -- glöm inte bort det!) inte bara pekar på problem, utan också uppdaterar er kunskap om kundresans faser. 

Varje rapport från Google Analytics, varje skärminspelning från Hotjar och varje användartest är ett tillfälle att säga “Ah, kolla! Vi utgick från att kunderna ville X, men här ser vi att de gör Y.” Aha-upplevelsen i ett sådant lärdomstillfälle är ovärderlig. Väldigt ofta innebär ett att du får dina fördomar omkullkastade. Fördomar som tidigare varit ett av de stora hindren i att öka utvecklingsfarten. Vissa föreställningar vi har sitter djupare än andra, särskilt de som är kopplade till vår utbildning, vår yrkesroll eller sådant vi läst eller hört från en källa som vi anser trovärdig. (Kanske en källa som också är del av vår yrkesidentitet, som i att har man yrke A så läser man också magasinet/bloggen/gurun B.) 

Dessa föreställningar hindrar inte bara dig själv från att göra rätt saker, jobbar man i silos eller (icke faktabaserade) hierarkier så kan det också hindra andra. När en grupp tittar på ett förslag till en ny upplevelse, hur ofta har vi till exempel inte hört någon säga tvärsäkert “Men på webben vill inte folk ha så där långa texter, de vill bara ha korta”. Och när man ställer följdfrågor får man veta att “det kan man ju se på sociala medier”. Sitter sedan personen med denna föreställning på rätt plats i hierarkin eller i ett silo som “äger” längden på texter, då påverkar föreställningen hela produktionsapparaten. (Som en sidoövning kan du då räkna på vad den föreställningen kostar i produktionsresurser. Hur många är inblandade i att realisera den kundupplevelse som ni pratar om i detta exempel?) 

Aha-upplevelsen -- lärdomen -- kan istället låta så här: “Kolla här, användarna föredrar olika längd på texterna beroende på vilken fas av kundresan de befinner sig i!”. Eller “Kunderna vill ha olika längd på texterna beroende på hur intresserade de är av en viss produkt.” Både som organisation och individ är du med andra ord betjänt av att byta yrkesidentitet från *Jag kan sådan här saker* till *Jag är intresserad av att lära mig mer om sådana här saker*. 

Det här med texternas längd är ett bra exempel, för många av oss har hört självutnämnda gurus/experter dra växlar på Facebook-poster eller Twitters 140 tecken. Eller med utgångspunkt från dåtidens bloggar att man måste uppdatera ofta för att bygga sitt företags/personliga varumärke på nätet. Utan så mycket analys kring vad det skulle göra med kvalitén på varje enskild post. Sen kom Medium.com där den viktigaste KPI:n är hur lång tid besökaren spenderar per sida -- med andra ord ett mått på textkvalitet -- och där du inte bygger din egen “blogg” utan publicerar en artikel på Medium och på två år fick de 400 miljoner användare. 

Vad vi lär oss av detta är att akta oss för tvärsäkra och, framför allt, generella föreställningar om vad som fungerar eller inte. Och att istället verkligen använda verktygen som vi nu har tillgång till för att *lära oss mer om våra kunder, besökare och användare.*

Med andra ord är definitionen av problem en övning som är värd sin egen vikt i guld och full av kunskaper. Fler av dem kan gå direkt in i arbetet med att detaljera hur kundresans faser ser ut och behöver inte nödvändigtvis resultera i ett problem som ni prioriterar att åtgärda i nästa “produktionsrunda”. 

Men efter att vi har uppdaterat kundresan med nya kunskaper har vi en lista med problem som vi nominerat. Hur ska vi prioritera dem? 

Först och främst ska vi befria dig från beslutsångest. De problem som vi inte prioriterar kommer inte att gå olösta. Av olika skäl kanske de måste vänta, eller behöver ytterligare granskning. Vi lägger in problemen i följande modell: 

\[Bild: Två axlar med “Genomslag/Effekt” på den vertikala och “Resurser” på den horisontella.\]

Rita upp axlarna på en whiteboard och skriv upp de nominerade problemen på varsin Post-It. Och sen sätter ni upp notisarna i förhållande till axlarna. 

Hur stort *genomslag* har problemet i den fas av kundresan som det dyker upp i? Det vill säga a) Hur mycket skaver detta för kunden eller användaren? Hur stort hinder är det för hen att gå vidare i kundresan? Hur stort genomslag skulle det med andra ord ha på försäljning, konvertering eller den KPI som problemet påverkar om ni löste problemet? 

Och hur mycket *resurser* uppskattar ni att det behövs för att lösa problemet? Observera att vi ännu inte pratar om -- får inte prata om -- vad lösningen är! Det handlar bara om en uppskattning av hur mycket resurser som går åt för att lösa det. Vi undviker att använda ordet “kostnad”, för det handlar om kombinationen av hur mycket interna resurser som måste tas i bruk och ifall det behövs investeringar. 

1\. De problem som har stort genomslag och kräver lite resurser hamnar självklart högst upp i prioriteringen. Dessa ska ni ge er på omedelbart! 

2\. Problemen som har stort genomslag, men kräver stora resurser lägger ni i samlingen för “Titta närmare på”. Det kan vara så att sådana problem kräver nya investeringar eller att något byggs först som är en förutsättning för att detta problem ska kunna lösas. Vissa organisationer har särskilda team avsatta för det som handlar om bottenplattan som annat byggs ovanpå. En annan, bättre lösning är att varje team inklusive det som vi har som exempel här jobbar efter 80/20-principen. 80% av resurserna lägger man på det som ska göras “nu i befintlig teknologi” och 20% på att utveckla nya saker. Mer om den här gruppen av problem senare. 

3\. De som har lågt genomslag och kräver stora resurser lägger ni åt sidan. 

4\. Och de problem som har lågt genomslag och kräver små resurser sätter ni en hög för bevakning. Det är nämligen inte ovanligt att dessa antingen löser sig när ni ger er på de andra eller att de blir ännu enklare att lösa -- kräver ännu mindre resurser -- efter att ni tittar på dem som har högt genomslag. 

Vad som är små eller stora resurser har de flesta organisationer inga problem att definiera. Men kring stort eller litet genomslag kan det ibland uppstå frågor. Särskilt om detta är i början av ert arbete med att öka farten på digitaliseringen. Då är Isberget en modell som kan hjälpa. 

\[Bild: En pyramid indelad i tre våningar. Den översta heter “Konceptuella faktorer”, mellanvåningen heter “Användarfaktorer” och den understa har etiketten “Hygienfaktorer”.\]

Använd modellen så här: Längst upp hamnar problem vars lösning skulle få genomslag på en övergripande, konceptuell nivå. Säg att Google Analytics visar att alldeles för få går vidare från de vyer på webben eller i en app som presenterar din produkt. Ni kan dessutom se att många klickar på valet för att få se mer bilder, men tittar inte på alla. Genom ett användartest har ni också få reda på att bilder generellt är viktigt för kunderna i urvalsprocessen, men de tycker era bilder är fula. Eller som hände för ett företag -- besökarna tyckte att bilderna var för snygga! De misstänkte att de var Photoshoppade och trodde inte på dem. 

Jämfört med mycket annat i den digitala världen är det väldigt resurssnålt att ta fram andra sorters bilder. (Ja, tyvärr är det många företag som betraktar även innehåll som en silo och då kan det plötsligt bli en budgetfråga av oanade mått. Men om du ser på hela den digitala produktionsprocessen med UX-design och kodning så är det en annan sak.) Men givet problemet så skulle det få ett väldigt stort *konceptuellt genomslag*  att göra något åt bilderna, för det skulle förändra hela kundupplevelsen. 

Plus, om vi minns att den digitala världens specifika egenskap är att den kombinerar produktion, kommunikation och konsumtion av produkter så kunde de Photoshoppade bilderna som kunderna inte trodde på få en resurssnål lösning. Man började helt enkelt visa bilder som andra kunder hade tagit, som hämtades in från Instagram. 

Ett konceptuellt problem kan också handla om funktioner. Ett företag såg att alltför liten andel besökare använde deras sökfunktion och den var början på själva köpet. Ett team där definierade problemet som att sökfunktionen med sina olika fält i logisk ordning tillfredsställde de som redan hade viss information och därför kunde göra ett rationellt sökande. Men hur skulle man tillfredsställa de andra, de som kanske behövde en mer intuitiv sökfunktion som också gav dem den information som de saknade. 

Det är därför toppen på isberget är den konceptuella delen. Den som sticker upp över havsytan och som alla kunder och användare ser. Den som är tongivande för hela kundupplevelsen. När sådan problem går att lösa utan stora resurser har det oerhört stort genomslag på affären. Och förvånansvärt många företag har förvånansvärt mycket att göra på den här våningen. Vilket naturligtvis innebär en väldigt stor uppsida när de gör det. 

Nästa våning på isberget handlar om de problem som har med *användandet* att göra. Visar er analys att det mest sökte begreppet på er sajt är “logga in”, då är den funktionen inte välgjord och inte väl synlig. Tycker användarna att det är svårt att hitta vissa sorters innehåll som är extra viktigt i någon av kundresans faser? Är det, som vi tog upp tidigare, svårt att fylla i datum i den kalender ni byggt? 

Här behöver återigen lösningar inte ta stora resurser i anspråk och har ändå stort genomslag. Att ändra designen på en kalender eller design och funktion på en sökruta tar inte lång tid med duktiga UX-designers och front end-utvecklare. Inte heller att flytta inloggningen så att besökare hittar den. 

Den understa våningen handlar om hygienfaktorer. De drar oftast minst resurser och har naturligtvis mindre genomslag än de två nivåerna ovanför i isberget. Men i och med att de är lätta att åtgärda så rätta till dem. Om de olika valen i menyn i din app eller på din sajt är i fel ordning enligt användarna, ändra ordning. Om en avdelning på din sajt har en massa filter som ingen använder, ta bort dem. De är en distraktion för det andra som användarna vill göra. 

En viktig passus när det kommer till resursåtgången för att åtgärda problem är att den naturligtvis går att påverka! Vi kommer in djupare på det när vi ska prata om hur du gör prototyper, men kortfattat kan vi konstatera att en mycket viktig aspekt av digitaliseringen av ett företag är att skaffa sig förmågan att snabbare -- med mindre resursåtgång, framför allt av tid -- kunna adressera problem i kundresan. Vi sa redan när vi började definiera problem att det handlar om att korta tiden mellan feedback-tillfällena. Eftersom ett snabbare lärande är lika med snabbare digital utveckling. Därför följer det logiskt att om du kan korta ned tiden det tar att utveckla en digital modul av en given komplexitet, då har du också sett till att ett problem med högt genomslag kan lösas med lägre resursåtgång och då har du ökat både fart och effekt. Hur skaffar du då dig den förmågan? Mer om detta när vi tittar på prototyputveckling!

Nu när vi har prioriterat våra problem ska vi väl ge oss på hur vi löser dem? Nej, faktiskt inte. Vi ska formulera hypoteser om hur vi löser dem.