**Nominera problem**

Ta till resebranschen som exempel. I Skandinavien dog inte de “gamla dinosaurierna” när webben kom. Tvärtom var Fritidsresor och Ving tidiga med att göra sig tillgängliga på nätet. De var både tidiga jämfört med andra skandinaviska företag och jämfört med sina kollegor och konkurrenter i andra länder. På många marknader var det istället helt nya spelare som startade upp de digitala alternativen. Dessa var disruptors, medan Fritidsresor och Ving fortsatte med mikrodisruption. (Nytt svenskt ord! :-) )

Nej, de första versionerna av vad de gjorde var långt ifrån det vi idag skulle kalla en digital kundupplevelse. I början var det i princip bara en digital upplaga av resekatalogen som de publicerade på webben. Skulle du boka resa fick du ringa eller gå till resebyrån, precis som vanligt. 

Men redan för tio-tolv år sedan insåg de något som deras systerföretag i många andra länder ännu inte vågat. De såg att digitaliseringen skulle kunna öka lönsamheten genom att göra den “analoga” försäljningen onödig. Självklart fanns det fortfarande massvis med kunder som gick till resebyråer och hade de frågat dessa kunder hade de också sagt att de ville fortsätta med det. Men de skandinaviska reseoperatörerna insåg att om inte de själva  digitaliserade skulle andra göra det. Du kan ju försöka räkna hur många fysiska resebutiker Ving har nu. Trots det psykologiska motståndet hade researrangörerna modet att säga: Vi digitaliserar kundresan. 

Vilket i sin tur betydde en stegvis utveckling av kundupplevelsen i de digitala kanalerna. När du gick in i en resebutik så var det inte en fysisk version av katalogen. De hade katalogen där, eller du hade med dig din och ni bläddrade tillsammans. Men butikspersonalen adderade sin kunskap och sina erfarenheter av resemålen, gav dig tips och fördjupade beskrivningar av just de resmål du var intresserad av i katalogen. 

Så här efteråt kan allt detta låta självklart. Men tänk på att de sajter och appar som reseoperatörerna har nu idag fanns inte ens för två år sedan. Och det beror inte på att de har gjort “en helt ny” webb eller tjänst, de har steg för steg utvecklat vad de har genom att ta olika delar i taget. 

Vilka delar? 

Jo, tillbaka till där vi började, de delar där det finns problem. De faser i kundresan där det av någon anledning skaver. I den fysiska resekatalogen hade man för varje givit resemål utrymme som var begränsat av papper och tryckkostnader. Men givet att vi redan har satt upp en webb för att ha katalogen “online”, då är kostnaden för en ny sida bara kostnaden för text och bild. Den fysiska begränsningen av katalogen i kombination med att researrangörerna hade butiker gjorde att det fanns begränsad information om resmålen. Det fick inte plats så mycket inspiration. Eftersom Google dessutom kan hitta när du söker efter “mysiga restauranger i Palma” så fanns det ytterligare anledningar till att ha sådant innehåll. Vi skulle kunna säga: 

*Problem:* Den första fasen av kundresan handlar om att få inspiration till vad man ska åka så man har en idé man sedan kan börja agera på. Men i vår online-version av resekatalogen tillfredsställer vi inte detta behov.  

*Hur vi ska tillfredställa det:* Sakta i backarna, så bråttom ska vi inte ha. Det största problemet med det traditionella sättet att arbeta på är att vi tänker problem--lösning--producera lösning. 

Nu har vi tagit ett överdrivet enkelt exempel på ett problem, men i gengäld förhoppningsvis pedagogiskt. Det är bra på ett annat sätt också. Eftersom det ligger en bit bakåt i historien så belyser det en annan viktig aspekt av hur arbetssättet åstadkommer en fartökning. Vi konstaterade att den sajt eller app reseoperatörerna har idag inte såg ut så för två år sedan. Men exemplet med inspirationsfasen av kundresan ligger längre tillbaka i tiden. Lyckades de alltså inte lösa problemet då? Blev de tvungna att göra om interaktion och innehåll för den fasen igen? 

Det finns två anledningar till att du behöver öka farten på din digitalisering. 

1\. Precis som Ving och Fritidsresor insåg i sin bransch så kommer en majoritet av företag i alla branscher att bli i princip helt digitala. Det utesluter så klart inte analoga beståndsdelar, tvärtom. Hotellet och stranden är fortfarande lika fysiska som Ubers taxi eller Apples iPhone. Det handlar om processerna kring hur kunden interagerar med produktionen av produkter och tjänster, hur de köper och konsumerar dem. (Och vad de konsumerar.) 

2\. Den ökande förändringstakten. Det händer hela tiden saker i din omvärld som innebär att du måste förändra dig och din interaktion med dina kunder. 

För att fortsätta vårt exempel så började reseoperatörerna förbättra inspirationsfasen. Men det gjorde de innan 2008 så den kom ett helt nytt kundbeteende och då fick de ett nytt problem: Kundupplevelsen var inte alls anpassad till smartphones. 

Så, på ovanstående sätt börjar arbetet med att ni nominerar ett antal problem som ni hittat genom att analysera kundbeteenden i verktyg som Google Analytics och Hotjar och jämföra dessa beteenden med de KPI:er ni satt upp och med de behov som kunderna har i respektive fas av kundresan. Och detta kan precis som exemplet med researrangörerna vara något konceptuellt -- att en hel fas saknar behovstillfredställelse och därför underlevererar. Eller så kan det vara mer avgränsade och praktiska problem som till exempel att ni upptäcker att besökarna har svårt att välja datum i den kalender ni byggt. Eftersom datumet är en viktig del av köpinteraktionen betyder det att många köp inte blir av. Eller så hittar användarna inte till viktiga funktioner eller viktigt innehåll. 

Om ni befinner er i början av er digitalisering är det bäst att koncentrera sig på konceptuella problem, för de kommer att ha större och snabbare impact(?). De kommer att definiera nya digitala värdeflöden som ni sedan kan organisera er runt. 

Har ni redan kommit en bit på vägen kan ni fokusera på mer praktiska problem, men de behöver fortfarande ha kopplingen till kundresa, kundinteraktion, kommunikation och digital konsumtion av era tjänster eller produkter. 

När ni hittat ett antal sådan problem -- när ni nominerat några kundreseproblem -- är det dags att gå vidare till nästa steg. 


