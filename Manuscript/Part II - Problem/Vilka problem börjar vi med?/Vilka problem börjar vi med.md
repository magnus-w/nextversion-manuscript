**Vilka problem börjar vi med?** 

Vi började den här delen med att leta problem som är relaterade till kundresan. Den väg kunden går i ett antal tydligt skilda faser för att köpa en produkt eller tjänst. Eller för att anmäla vård av barn om vi pratar om en myndighet. Kundresan är ett sätt att skapa värde både för besökaren och för din organisation. Om kundresan för er bransch börjar med inspiration, att det är vad kunden söker i första fasen innan hen kan gå vidare till nästa, då kommer en ny app eller sajt full av inspiration ge dig fler besökare och fler kunder. Denna resan är ett mycket bra metafor för digitalisering av tjänster och affärer -- för att skapa nya digitala produkter. I den gamla världen, den som rådde fram till 2008, fanns det nämligen inget bra sätt att prata om produkt- och affärsutveckling som inkluderade kundens interaktion med tjänsten eller produkten. Varför är det så viktigt? 

Naturligtvis har det sedan industrialiseringen och dess biprodukter -- massproduktion och masskommunikation -- funnits otaliga teorier och modeller när det gäller affärs- och produktutveckling. Som vi redan nämnt är det inget nytt att prata om prototyper, det har man gjort inom tillverkning av alltfrån kläder till flygplan och bilar sedan länge. (Faktum är att klädindustrin är en mycket bra parallell. Kom ihåg det så återkommer vi till det om ett tag!) Men de flesta av dessa modeller fokuserar av naturliga skäl på själva produkten och hur det ska utvecklas över sin livscykel. På samma sätt har en majoritet av de metoder som använts inom affärsutveckling börjat med att titta på själva företaget och till exempel de tillverkningsförutsättningar som det har. Inte undra på att det är svårt att ställa om för ett företag som gått i den skolan i flera decennium! 

Den stora skillnaden mellan det som varit och det vi kallar kärnan av digitaliseringen -- *micro disruption* vare sig är du själv eller nån annan som gör den -- är att den tar med kundens interaktion med produkten eller tjänsten både i form av att “komma över produkten” -- skaffa sig möjlighet att använda den -- och i form av att använda den. Att interagera med produkten eller tjänsten i betydelsen att *använda* den. 

Och i den digitala världen kan så klart sättet du skaffar dig produkten eller tjänsten smitta av sig på hur du använder den. Eller tvärtom. Den som analyserat sin kundresa och vet vad kunderna vill ha i de olika faserna kan genom att använda digitaliseringen på rätt sätt se till att användandet till och med är delaktigt i kommunikationen till potentiell kunder. Plus skapar omköp från befintliga. Tidigare pratade vi om hur den industriella revolutionen skapade ett flöde genom organisationen där produkten var som en stafettpinne som lämnades över till avdelning efter avdelning beroende på var i produktions- och markandsföringsprocessen den befann sig. (Detsamma gäller för en ny tjänst eller en ny rutin som ska skapas i en myndighet som medborgarna sedan ska kunna ha tillgång till.) 

Men att bli digitaliserad betyder med andra ord att till exempel kommunikationen *om* produkten är en del *av* produkten. Precis som interaktionen mellan dig och produkten när du använder den kan vara del av kommunikationen om den. Och, allra viktigast, i och med att dina kunder kan interagera med produkten blir de inte bara delaktiga i kommunikationen med och om, utan också i produktionen av tjänsten. 

Skillnaden mellan Uber och Taxi Stockholm är inte att Uber har en app, det hade Taxi Stockholm innan. Utan att Uber gjorde sig av med taxiväxeln och använde appen för att skapa direktkontakt mellan kund och chaufför. Då behövde de varken telefonväxel, taxibilar eller egna chaufförer. 

Men det gäller inte bara sådana “förmedlningsstjänster”. Avanza bygger digitala tjänster så att du kan göra samma jobb som fondförvaltare tidigare gjorde. Och i och med att du gör del av jobbet så blir tjänsten som du är med och co-producerare billigare utan att den blir sämre. Kanske till och med bättre om du tycker om att göra själv. Eftersom du gör jobbet lägger Avanza mycket krut på att förmedla kunskap, så att du ska få hjälp och stöd. Tidigare har finansbranschen gjort motsatsen: Fördunklat, komplicerat och märkvärdigserat jobbet som deras analytiker och fondförvaltare gör. För att kunna motivera att du ska betala för det måste det verka svårt. Men ju mer kunskap Avanza sprider, desto fler kunder kan göra desto fler transaktioner. Den digitala kommunikation (i det här fallet överförande av kunskap) är stor del av tjänsten och en stor del av affärsutvecklingen för Avanza. 

Det här exemplen visar också varför det är så mycket prat om startups och *disruptors* i samband med digitalisering. Dels för att ditt företag måste digitalisera sig i större utsträckning för att kunna leverera produkter och kundupplevelser på det sätt som Uber och Avanza gör. Men dels för att det helt enkelt är psykologiskt lättare att tänka tvärtom för någon som är ny och inte har något bagage att bära på. 

Vi skulle kunna säga att det är psykologiskt mycket lättare att inte skaffa en taxiväxel om man ändå inte har någon. Eller det är lättare att ge bort fondförvaltarnas kunskap om man har en affärsmodell som bygger på att kunden själv ska göra jobbet. Sitter du redan med ett gäng fondförvaltare på handen som både kostar pengar och ger intäkter, hur gör du då för att utveckla en tjänst som inte ger några sådana intäkter? 

Svaret är tvåfalt: 

1\. Det handlar som sagt väldigt mycket om psykologi. Det *upplevs* som mycket svårare än det är, eftersom organisationen sitter fast i de hjul som redan snurrar. Så om du istället för att fokusera på hur svårt det upplevs tittar närmare på alternativen och vad som ändå behöver göras.

2\.  Precis som vi gjorde i exemplen så jämför man väldigt ofta helt “traditionella” företag med sådana som är helt och hållet *disruptors*. Mer eller mindre nya från scratch. Men vägen till snabbare digitalisering går inte via allt helt nytt. Den går istället via *micro disruption*. Vilket betyder att en organisation förändrar sig själv pö om pö, steg för steg.