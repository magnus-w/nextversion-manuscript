**Kom upp ur era silos!**

I första delen gjorde vi en några allmänna reflektioner kring hur företagens sätt att organisera sig de senaste hundra--hundratjugo åren blir mer och mer irrelevant för varje digitaliserad dag som går. Och som en filosofisk aspekt kunde vi konstatera att detta i många fall var ett större hinder än den takt med vilken en organisation anammar ny teknologi. Självklart kan ny teknologi effektivisera allt från produktion till kommunikation, men om teknologi också är en silo bidrar den inte på ett optimalt sätt till att digitalisera hela företaget. (Vilket är det som behövs nu.) Vi pratade också om att det inte är någon slump att begreppet “silos” har blivit ett vanligt samtalsämne och det betyder att det är många som uppfattar och känner av problemen i sin vardag idag. 

Det som är mest intressant med detta är att observera *vilka* det är som pratar om silos. Om vi jämför med tidigare paradigmskiften, till exempel den stora förflyttningen till tjänstebaserad produktion under 1980-talet, så är det inte i första hand förespråkarna för nya namngivna arbetssätt som gör det. LEAN-experter pratar så att säga inte om vad som händer på marknadsavdelningen medan de håller på med produktionen på en annan avdelning. På de företag där siloproblemen är som störst är det av förklarliga skäl inte heller ledningen som talar om stuprör. Och inte heller cheferna för respektive avdelning, för respektive silo. Däremot pratar deras medarbetare om det. 

Ska vi jämföra med ett annat 80-talsfenomen så skulle vi kanske kunna göra en parafras på Jan Carlzons “Riv pyramiderna” och säga att det nu är dags att vända dem upp och ned. Eftersom så många av de som jobbar i organisationer rent instinktivt verkar känna på sig vad som är fel och ungefär vad som skulle vara mer rätt. 

Men det är ju inte heller superkonstigt. Hur många herrans år har det inte sett ut så här? Och hur mycket annat har inte ändrats sedan webben kom 1991? Om man ska vara förvånad över något, är det väl snarare att det tagit ända tills nu innan hindren det innebär att jobba i stuprör blivit så påtagliga/uppmärksammade. En annan viktig anledning till att medarbetarna inte uppmärksammat detta problem i större utsträckning än ledningen -- eller åtminstone pratar om problemen det innebär mer -- är att de själva redan är digitaliserade. Detta är i sig ett nytt fenomen. Vi har tidigare alltid varit vana vid att företag, organisationer och myndigheter ligger före i utvecklingen för de har andra resurser än vi som privatpersoner och konsumenter har. Och även om det naturligtvis fortfarande stämmer när det gäller produktion, maskiner och specialteknologi, så stämmer det inte alls när det gäller digitala gränsnitt, digital kommunukation, användarvanor och konsumentbeteenden. Förut talade man till exempel om *early adopters* för sådant som nya devices och även det som då var nya appar. Men det blir ju en larvig terminologi när vi ser hur tvååringar hantera en iPad! (Inte det minst det faktum att de då redan kan skilja på vad som till exempel är reklam och inte i sociala medier och andra digitala kanaler.) Det här betyder att vissa hantverk, vissa hierarkier är extra utsatta för att hamna på efterkälken. Hur många gånger har vi inte hört marknadschefer uttala sig tvärsäkert om digitala beteenden som egentligen gick ur tiden redan för flera år sedan? 

Vad är då de största snubbeltrådarna? Varför sitter vi kvar i våra stuprör? 

Enklast är kanske att peka på vad som händer med det många kallat “IT-avdelningen” och “Marknadsavdelningen. Eller “Kommunikationsavdelningen”. Digitaliseringen betyder att de egna, digitala kanalerna blir viktigare än andras. Din webbsajt är viktigare för din affär än de medier du tidigare annonserade i. Den är också viktigare än andras digitala kanaler. Varför? 

Allra främst för att det är en kanal du äger och ditt företag kan göra vad ni vill med. Ni styr över den. Eller borde, åtminstone. Men också för att detsamma gäller för dina konkurrenter. Och för dem som du ännu inte vet är, eller kommer att bli, konkurrenter. Så här: Eftersom det är en kanal som ni äger är det mycket mer kostnadseffektivt att utveckla och ändra den så att den stöder er affär bättre och bättre. Eller till och med ger er nya affärer. Mycket mer kostnadseffektivt än att göra motsvarande i andras kanaler. I dem är ditt handlingsutrymme alltid väldigt begränsat, samtidigt som de som äger dem tar betalt för vad du gör där. Självklart kostar det också pengar att förbättra sin egen webb, men det är du som styr över hur pengarna används. Och eftersom att alla potentiella och befintliga kunder, eventuella framtida medarbetare, beslutsfattare eller vilka du nu än vänder dig till kommer att googla baserat på sina behov och beteenden så kommer du genom rätt utveckling av webben kunna matcha deras behov och då kommer de att hitta dig. 

Därför är din egen webb din viktigaste kanal, ditt viktigaste verktyg för att utveckla din affär. Detsamma gäller dina egna appar, om du har sådana. 

(Vissa tycker att det finns en fråga som heter “Webb eller app?” men det är en gammaldags och felaktig frågeställning. Det korrekta förhållningssättet är “dina egna digitala kanaler” och du vill få in dina kunder i dem istället för att behöva betala för att interagera med dem i kanaler som andra äger. Vad som finns på webben och vilken upplevelse du levererar via en app beror helt och hållet på vilka funktioner och vilket sorts innehåll som det är frågan om. Vi kommer att titta mer på det i kaptiel X.) 

Och om vi då konstaterar att de egna kanalerna bara blir viktigare och viktigare för varje dag eftersom de både i form och både kvalitet och kvantitet agerar värdar för störst antal touchpoints med dina kunder, hur blir det då med fördelningen av arbete jämfört med de gamla vanliga avdelningarna? Kommunikation och Marknad har traditionellt varit ansvariga för allt som har med varumärket och marknadsföring att göra. Samtidigt har IT varit de som byggt “egna IT-system”. På vissa företag är IT-avdelningen de som bygger webben och då har man kanske särskilda webb-team där. På andra sköter IT “underliggande” system: bokningar, affärssystem, CRM, et cetera. Samtidigt som kommunikation eller marknad är ansvariga för webben, men då har de sällan egna utvecklingsteam utan hyr in konsulter, till exempel förr i tiden webbyråer. 

Det här betyder att flera befinner sig i lite av en paradoxal situation: Många företag har avdelningar där man börjat införa nya arbetsmetoder -- till exempel agila arbetssätt -- för att bli bättre på digitaliseringen. Men man arbetar fortfarande i silos, så dessa nya arbetsmetoder påverkar inte de andra avdelningarna i grunden. Vilket inte sällan leder till att de avdelningar som har digitala kanaler som webben och sociala medier på sitt bord inte arbetar efter dessa nya arbetsmetoder eller på annat sätt förändrar sitt arbetssätt för att anpassa sig till och öka farten på digitaliseringen. 

Nu tycker kanske flera att det här blev lite jobbigt. Istället för tips på hur man digitaliserar snabbare så pratar vi en massa organisation. Plus det låter som om vi egentligen vill organisera om helt och hållet. Och det vet vi ju alla att det är ett företags värsta mardröm. Omorganisationer tar lång tid och medan de pågår är risken att man förlorar fokus på verksamheten. Plus de som varit med ett tag en viss cynism kring huruvida det blir bättre efteråt eller inte. Legio är de gånger man fått organisera om igen, direkt efter. Till er som tycker att snack om avdelningar påminner om detta och känns jobbigt vill vi bara säga att ni kan vara lugna. Vi förespråkar varken omorganisationer eller nya managementläror. 

Istället förespråkar vi en stegvis, eller gradvis, förändring där ni slår två flugor på samma gång: 

a) Ni kommer upp ur era silos och bryter avdelningsgränserna genom att sätta ihop ett tvärfunktionellt team med medlemmar från flera olika avdelningar. Vilka då? Se nedan!

b) Detta tvärfunktionella team kommer att jobba på det nya iterativa sätt som vi beskriver här och därmed börja smitta kollegorna på sin avdelning. 

c) Eftersom det tvärfunktionella teamet arbetar med ett värdeflöde -- att lösa problem som finns i delar av kundresan -- så kommer ni sedan att kunna addera liknande team som jobbar med att optimera andra värdeflöden parallellt. 

Men är inte det samma sak som att jobba i projekt? Det har varit ett sätt att lösa organisatoriska problem sedan mitten av 1990-talet. Man sätter upp ett projekt och under en tidsbegränsad period jobbar utpekade medarbetare från olika avdelningar i projektet. De tillhör fortfarande sina avdelningar på papperet, men är “utlånade” från dem till projektet. Eller till en *task force* eller en *insatsgrupp* -- kärt barn har många namn. 

Nej, det är inte samma sak. Arbetet i projekt är tidsbegränsat och har en tidsplan med förbestämda leveranser, vilket betyder att när man väl satt fart på projektet är det svårt att byta riktning. Som vi redan tittat på i första delen kan man säga att sättet vi jobbar i projekt är ett av trösklarna till att öka farten på digitaliseringen. Ta till exempel det faktum att ett projekt startar med definiera exakt vad som ska göras i projektet. Men att feedback på om det är rätt saker att göra först kommer när projektet redan är mer eller mindre färdigt. Först när det sjösätts externt. 

En annan sak med projekt är att de ska ledas. Därav titeln projektledare. Men som vi konstaterade nyss handlar en snabbare utvecklingsfart väldigt mycket om att vända pyramiderna upp och ned och göra det möjligt för medarbetarna att jobba snabbrörligt. Att de har ett mandat att hela tiden ta initiativ och testa saker för att komma framåt. 

Men blir det inte kaos om man inte har någon ledning av arbetet? Faktiskt inte. Vilket beror på att man ersätter en ledning som bygger på hierarki med processer och data. Faktum är att träffsäkerheten blir mycket större -- annars skulle vi kanske inte heller jobba med dessa metoder -- när man ersätter tyckande med processer och utvecklingsfaser som har valideringsteg emellan varje fas. Om vi hårddrar det så har tidigare arbetsformer byggt på att det finns en chef som bestämmer och hen har blivit rekryterad på grund av sin erfarenhet -- har gjort liknande saker förut. Plus har förmågan att vara “en bra ledare”. 

I en förändringstid som den vi lever i nu är detta tveksamma meriter. Dels för att om ni ska utveckla helt nya tjänster och gränssnitt så finns det kanske ingen som gjort det förr. Och dels för att den hierarkiska kulturen med en “ledare” automatiskt blir långsam. Av två skäl: 1. Man hamnar återkommande i stadier där man väntar på att ledaren (eller en ledningsgrupp) ska fatta beslut så man kan gå vidare. 2. Alla som varit i vanliga möten där det ska fattas beslut eller diskuteras ifall man ska välja den en vägen eller den andra vet hur mycket *tyckande* det blir. Och det tyckande som väger tyngst tillhör den som är högst upp på stegen. Men mer än sällan visar det sig sen att tyckandet inte stämde. \[ Vi har inte ens nämt internpolitik. Ska vi ta upp det? \]

Vi säger naturligtvis inte att “alla chefer är dåliga” eller att “alla som är chef har fel”. Vi säger bara att en process som bygger på att beslut fattas baserat på enstaka människors åsikter och dessa enstaka människors tolkningsföreträde bygger på deras position i organisationen är för långsam för dagens utvecklingstakt. Både för att det tar tid att vänta på besluten och för att en majoritet av dem är fel när de baseras på dessa grunder. 

När beslut istället kan baseras på data, framför allt sådant som det tidigare inte gick att få data på eller det var alldeles för kostsamt att ta reda på, så kan inte en organisation som vill klara sig i den digitala konkurrensen fortsätta att använda gamla besluts- och ledningsmodeller. Betyder det att det inte längre behövs chefer och ledare? Jo, de behövs men de får en helt annan roll i de nya, digitala organisationerna. Istället för att bestämma vad medarbetare ska göra fungerar de som en coach. De jobbar dagligen med att hjälpa teamen, inte minst genom att röja hinder som står i deras väg. Mer om denna roll i senare kapitel. 

Ett talande exempel är när Booking.com presenterar sin organisation. Då börjar de längst upp med att lista alla de olika teamen som de facto är ansvariga för att utveckla olika funktioner. Under dem kommer sedan de som ser till att information flyter mellan teamen så att det inte blir några krockar eller dubbelarbete. Under dem kommer XXXX och ytterligare längre ned på tavlan finns HR och andra stabsfunktioner som ska stötta medarbetarna. Och allra längst ned finns deras CEO. 

Vi kan med andra ord konstatera att det tvärfunktionella och siloöverskridande teamet, med medlemmar från flera olika avdelningar, inte behöver en projektledare eller någon annan chef på traditionellt vis. 

Hur det fungerar? Glad att du frågar!
