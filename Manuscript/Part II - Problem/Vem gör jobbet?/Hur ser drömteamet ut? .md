**Hur ser drömteamet ut?**

(Skriv om, komplettera. Fokus på design. Och UX-copy/innehåll - den debatten.)

Vilka medarbetare ska då ingå i ett sådant tvärfunktionellt team som ska ta tag i problemlösningen, i digitaliseringen av kundresan för det värdeflöde ni har valt att börja med? Svaret på detta är delvis en fråga: Det beror på vilket värdeflöde det handlar om och vilka funktioner som behövs för att kunna leverera alla delarna i det. Men självklart finns det några tumregler. Och några sammansättningar som är vanligare än andra. 

Till att börja med behöver ni en *analytiker*. Någon som kan tolka Google Analytics och motsvarande användardata och sätta upp flöden i sådana verktyg så ni kan analysera kundernas beteende genom hela kundresan. Analytikern sätter också upp KPI:erna vi talade om i förra kapitlet -- de mål ni definierar som mått på att saker går rätt håll. Med hjälp av dessa KPI:r tar analytikern regelbundet fram rapporter där problem identifieras. Har ni till exempel många fler studsar på den mobila versionen av sajten -- eller den del av sajten ni jobbar med -- än vad ni har på desktop-versionen? Det skulle kunna betyda att ni har problem med besökarnas uppfattning om den mobila kundupplevelsen. Och då har ni kanske satt upp det som en KPI att minska dessa studsar som ett mått på att ni har ökat behovstillfredsställelsen på den mobila sajten. 

Från webbavdelningen eller IT -- beroende på var de sitter hos er -- behöver ni också en *UX-designer*. Någon som jobbar med att utveckla kundupplevelsen i digitala kanaler. Och som kan bygga användarvänliga gränssnitt. Denna person kommer ha en nyckelroll när ni ska ta fram prototyper för potentiella lösningar på era problem för testning. 

Från samma avdelning behöver teamet en *Front end-utvecklare*. En programmerare som kodar det man som användare av en digital tjänst ser och interagerar med. (Till skillnad från Back end, som handlar om systemet och databaserna bakom kulisserna.) Denna roll är också nödvändig för att kunna skapa prototyper för testning. Men sen ska hen precis som UX-designern också vara med och utveckla den lösning som testerna validerat. 

Ni behöver också någon som *kan skriva*. Den sortens kompetens kan finnas på olika avdelningar i olika företag, men kommunikation och marknad är så klart vanliga ställen. I första steget, när ni ska skapa en prototyp, handlar det både om att kunna skriva innehåll, redaktionella såväl som säljande texter, och att skriva alla de uppmaningar och budskap som är den del av gränssnittet. Det vill säga allt från menyer till knappar. *UX-copy*, brukar kalla den delen av det digitala skrivandet. Det går inte att underskatta vikten av denna roll och tyvärr är det många företag som gör det. 

Som ett led i digitaliseringen har många förletts att tro att transformationen från att till exempel producera broschyrer till att använda webben handlar om en effektivisering genom kostnadsbesparingar. I teorin kan webben nå fler kunder utan en krona i tryckkostnader. (Givet att vi har en webb upp och rullar.) Men den som låter dessa kostnadsbesparingar slå tvärs över hela broschyrproduktionen kommer att stå med lång näsa. Faktum är att texter och bilder av högkvalitet är ännu viktigare i digitala kanaler eftersom det där finns så pass mycket mer konkurrens på ett och samma ställe. Lägg därtill det faktum att Google rankar välskrivna sajter med väl strukturerade texter högre och det blir kristallklart att text är den nya killer-appen. Igen. Lägg dessutom till att hur du bemöts, vad du uppmanas att göra i ett digitalt gränssnitt har mycket stor inverkan på hur bra en kundupplevelse blir och därmed hur mycket en sajt eller en app till exempel säljer. Tro oss, vi har testat många identiska gränssnitt med olika formuleringar mot varandra. I många team kan det till och med behövas mer än en som skriver. 

Teamet behöver också en medlem från marknad eller kommunikation som har koll på *varumärkesfrågor* och *grafisk design*. Ibland är UX och design två kompetenser kombinerade i en och samma person och på andra företag är det två olika roller. Men en sak är säker: Eftersom de digitala kanalerna nu är era viktigaste touchpoints för kunderna så är det också viktigt att ert varumärke både får digitala vingar och kommer fram på det sätt ni vill. Missförstå oss rätt: Vi pratar inte om *digital branding*. Ni kan inte ha två olika varumärken, ett som är det vanliga och ett som är det digitala. Just därför ska någon med ansvar för varumärket vara med i teamet. 

Nästa roll handlar om *trafikskapande* och *kunddialog*. De företag som har hög fart på sin digitalisering har också kombinerat det som är traditionellt trafikskapande -- sådant man publicerar på andra sajter -- med sociala medier och kundtjänst. Alternativet är att lägga trafikskapandet externt och kombinera sociala medier och kundtjänst i denna roll. På vissa företag är medlemmarna från kundtjänst och sociala medier inte med fulltid i det tvärfunktionella teamet, det beror på vilka resurser man har. Men det absolut bästa är att det finns någon som kan de delarna som arbetar med just er värdeflöde. 

En annan medlem som ibland är med hela tiden och som i vissa team kommer in när det är dags för valideringen är någon från *operations.* Någon som ser till att den prototyp ni producerat kommer ut på delar av trafiken på er sajt så att ni kan testa den. 

Och sist men inte minst så behöver teamet ha en roll som tar hand om kopplingarna till affärssystem och annat som finns i bakgrunden. Särskilt i övergångsperioder när ett företag precis har börjat sätta fart på sin digitalisering är det viktigt att någon i teamet synkroniserar med avdelningar som produktion och försäljning i de fall man fortfarande har traditionell sådan. Det handlar både om att hjälpa till att prioritera vad man ska ge sig på i varje itereringsrunda och att se till att teamet för det “systemstöd” som behövs. 