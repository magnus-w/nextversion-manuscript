**Vad är problemet?** 

Skiva elefanten är grundprincipen. Därför är problemdefinitionen A och O. 

(Kundresan är problemet.) Det kan förefall väl enkelt när startpunkten är att definiera/bestämma sig för viktiga problem, för sådana har vi väl alla gott om? Är det inte det vi håller på med hela dagarna; löser problem? Det må vara hänt, men nu pratar vi om de problem som är viktiga och de som kan spela roll för digitaliseringen. Eller rättare sagt, som kan spela roll för den digitala kundupplevelsen. 

Vi pratar om att göra en *problemdefinition* som gör att vi sätter fart på en problemlösning som också sätter fart på vår affär. Så hur vet man vilka problem som man ska definiera?

Redan här börjar vi nosa på en av de viktigaste faktorerna för att ge dig samma fart som de disruptörer som ger sig in i din bransch.

Det kan verka aningen förmätet, men vi kan med stor träffsäkerhet gissa var du och din organisation har era största problem. Men det är ingen raketvetenskap vi ägnar oss åt då, utan bara den logiska slutsatsen av vad de nutida digitala drivkrafterna (som vi gick igenom i första delen \[länk\]) genererar när de krockar med det traditionella sättet att organisera verksamheter och projekt. 

Och det leder till att en förkrossande majoritet av företag just nu har stora problem med sin digitala kundupplevelse. Det är den stora flaskhalsen när det gäller att digitalisera verksamheter, bland annat för att de till och med är den stora flaskhalsen hos verksamheter som redan är 100% digitala! 

Varför utvecklas Spotifys gränssnitt lika snabbt som AirBnB:s? Varför är många resesajter och bankappar fortfarande så krångliga, fast de var på nätet redan under det sena 1990-talet? Varför är det så svårt att hitta nåt på Netflix eller HBO? 

**1.**

Dels beror det på en ökad digital mognad. I våra privatliv har vi alla redan gjort vår digitala transformation. Och dels beror det på de tre “M:n” som vi gick igenom tidigare. Kort sagt: Att din tjänst eller dina produkter är *tillgängliga* digital räcker inte längre. Det är på grund av teknikutvecklingens “demokratisering” bara en hygienfaktor som i princip vem som helst kan realisera. 

Eftersom det inte längre är det svåra, inte längre kräver lika mycket resurser så lägger moderna aktörer sina resurser på att förbättra kundupplevelsen och då blir vi alla bortskämda med bra sådana. Alltså måste din kundupplevelse också bli bättre. 

**2.**

Men sen har Molnet och Maskininlärningen dessutom lett till att utvecklingen av, och förmågan att skräddarsy, kundupplevelsen nu kan vara kontinuerlig. Du kan få en annan upplevelse än din granne, beroende på ditt digital beteende. Och att leverera den graden av upplevelse kräver ett helt annat arbetssätt än tidigare. 

I en värld där de som svarade för den digitala utveckling --- vare sig de satt på “IT” eller på en särskild avdelning för “webben” eller motsvarande --- jobbade agilt i tvärfunktionella *utvccklingsteam*  fungerade allt hyfsat bra så länge vi inte gjorde kontinuerliga uppdateringar av just upplevelsen. Eller, för att säga det på ett annat sätt, det var helt OK att *design* gjordes “i förväg” och att dessa utvecklingsteam sen *kodade* “agilt”. 

Designen gjordes *någon annanstans.* 

**3\.** 

Om vi vänder på perspektivet kan vi då se hur det ser ut från den traditionella marknadsavdelningen som till slut, sent om sider, började intressera sig för webben. Först var de bara involverade när det skulle göras en “ny webb” och då var det arbetet organiserat som ett monolitiskt och linjärt *projekt*, på samma sätt som en kampanj en gång i tiden var. Men när webben växte till organisationens i särklass viktigaste kanal och man dessutom kanske också erbjöd kunderna appar, då fungerade inte längre marknadsavdelningens arbetssätt. 

Det gick inte längre att göra all design för en hel app i förväg och sen utveckla den. Arbetet behövde ske pö om pö i mindre munsbitar och del inte längre slut efter ett givet lanseringsdatum. 

För många av kärnkompetenserna som skulle utföra själva arbetet var outsourcade till reklam-, design- och webbyråer. Men det gick alldeles för långsamt att ha design och UX ute på stan när arbetet behövde ske pö om pö. När man då började insourca kompetenserna märkte man att marknadsavdelningen de facto hade blivit en inköpsorganisation för tjänster och var ovan vid att istället arbeta på samma sätt som de konsultfirmor man använt sig av. Som inköpare --- eller *beställare* --- hade marknadsavdelningen dessutom haft stor makt och agerat efter *command and control*-modeller som lämpade sig illa för den typen av autonoma team nutida designers och UX:are förväntar sig att arbeta i. 

Som om inte allt detta var nog för att skapa organisatorisk trögrörlighet och flaskhalsar i produktionen så fanns det ett annat krux från marknadsavdelningens perspektiv. 

Kodandet skedde *någon annanstans.* 

Vi har redan pratat om hur disruptörer får mycket av sin fart på grund av att de inte har något bagage. Ofta pratar man då om teknologi och brukar säga att de till exempel saknar *legacy-*plattformar. Det betyder att du har en gammal plattform som du ibland inte helt kan lämna, fast du skaffar en ny. I vissa fall är det en tidsfråga: Du behöver flytta viss data eller vissa transaktioner från en äldre plattform och det tar en stund. Ibland är det så centralt för verksamheten att du måste vänta tills du är helt säker på att du verkligen duplicerat alla funktioner. Som till exempel för storbanker med alla deras kobol-system från 1970-talet. 

Vad man inte pratar lika mycket om är det *kulturbagage* många organisationer bär på. Och som är ännu svårare att göra sig av med än teknologi. Utryck som att det sitter i väggarna eller att det är svårt att lära gamla hundar sitta är inte helt tagna ur luften. 

Men ibland kommer förändringar av hela system --- paradigmskiften --- som vi inte har råd att ignorera. Inom till exempel marknadsföring var Sverige sig aldrig likt efter att vi fick reklam-tv. Den förändring som vi befinner oss mitt upp i nu är dock mycket, mycket större. Från ett marknadsperspektiv handlar det inte om att vi adderar en ny kanal, utan om att framgångsrika organisationer blir sin egen kanal. 

Vi kan alltså konstatera att problemet är kundupplevelsen. Både för att det är den enskilda faktor som har störst kommersiellt genomslag och för att det på grund av hur våra traditionella organisationer arbetar är inom kundupplevelsen som de största flaskhalsarna uppstår. 

Så tänk om det fanns ett sätt att få bort flaskhalsarna samtidigt som vi förbättrar kundupplevelsen markant? 

Det är precis det vi ska göra nu! 

\[Faktaruta: Det finns bara två anledningar till att det går snabbare för dem än ditt företag. De har inget bagage, så de behöver inte spendera tid på att fundera över systemarv eller att integrera bakåt. De kan starta från scratch. Och de fokuserar ofta (bara) på *en* specifik del av det som är din och dina konkurrenters verksamhet. En del som är viktig för kunden och som ni kunde göra bättre. Och/eller en del som kan bli bättre med hjälp av en ny sorts interaktion med kunde. Ubers tillväxt beror inte på att du beställer taxin i en app. De var de inte först med, faktum är att Taxi Stockholm redan hade en. Nej, den delen de fokuserade på var taxiväxeln. Genom en ny direktinteraktion mellan kund och taxichaufför kunde de radera den dyra växeln och alla telefonister ur ekvationen. Och lägga de pengarna på att erbjuda bättre bilar till lägre pris.\]

Det börjar med att definiera problem som ligger i själva interaktionen med dina kunder. Problem vars lösning skulle göra att kundresan blev bättre och smidigare. Så hur vet du var skon skaver? Innan vi svarar på det måste vi ställa en annan fråga: Vet du hur din kundresa ser ut? Den är nämligen den bästa sättet att måla upp hur interaktionen ser ut, så att du och dina kollegor kan diskutera den konkret, metodiskt och konstruktivt. Kundresan är också det bästa sättet att hitta en måttstock för kundupplevelsen. Ett praktiskt sätt att mäta vad som är bra och inte och vad som har förbättringspotential. Och, inte minst, ett sätt att se var förbättringar skulle ha störst kommersiell effekt. 

Kundresan är det sätt på vilket en kund vill interagera med ditt företag. Eller, snarare, det sätt kunderna vill interagera för att få tag på och konsumera tjänster och produkter i din bransch. I de flesta fall ser kundresan likadan ut för ditt företag som alla andra i din bransch. Men det kan finnas skillnader mellan olika branscher. 

Huvudidén med kundresan är att den har ett antal olika faser och att kunden måste gå igenom alla dessa faser innan hen kan köpa en produkt eller tjänst.  Eller ladda ned en app eller starta en filmstream eller vad det nu är din bransch erbjuder. Och det fiffiga med faserna är att vi med hjälp av dem kan förstå att den ena fasen leder till den andra. Varför är det viktigt? Jo, tidigare fanns det en stark tendens inom digitala kanaler att vilja gå “pang på rödbetan”. Att så snabbt som möjligt komma till avslut. På ett sätt var det kanske en naturlig instinkt när människor inte längre skulle vara “närvarande i butiken”. Man ville konvertera kunden så fort som möjligt, det vill säga förvandla en besökare på en sajt till en köpare. 

Problemet (!) är bara att vi människor inte fungerar så. Och i den fysiska världen hade vi haft kundresor hela tiden. Företag hade också förstått sig mer eller mindre på dem redan då: Med hjälp av marknadsföring skapade man kännedom för ett visst varumärke så att det skulle hamna på din mentala shoppinglista för produkter i den kategorin varumärket representerade. Detta skulle ge dig ett mindre antal leverantörer att undersöka, slash besöka när det var dags. Hur jobbigt vore det inte att gå runt till alla bilhandlare eller i alla klädaffärer innan du visste vad du hade att välja på och kunde fatta ditt beslut? 

Den digitala världen vänder upp och ned på detta, men kundresan finns kvar. I den digitala världen är det nämligen mycket enklare att låta ditt behov bli känt och se vilka leverantörer som matchar det. 

Kanske är du på jakt efter en viss sorts tjänst eller produkt eller så har du fått en rekommendation från en vän via sociala medier. Vilket som kan du nu starta din kundresa utan att bege dig till alternativa leverantörer fysisk. För du kan bege dig till dem digitalt. 

Ofta börjar därför en kundresa med fasen *Inspiration*. Om du inte har fått en idé om vad du är ute efter och vilka kriterier som är viktiga, blir det svårt att gå vidare och hitta alternativ som du kan jämföra. Några som upptäckt vikten av kundresan och inte minst inspirationsfasen är resebolagen. Tidigare hade de tendensen att vilja kasta upp priserbjudanden framför våra ögon titt som tätt, oavsett om det var banners, nyhetsbrev eller sajtpuffar. Men det visar sig att av naturliga skäl är vi ganska kallsinniga till ett sänkt pris på en resa till Spanien när vi ännu inte blivit sugna på att åka till Spanien. När resebolagen började analysera hur deras kundresa såg ut kunde de också se vilka faser som behövde förbättras. Det är därför du ser mycket mer inspirationsmaterial nuförtiden. Tips och guider till olika städer och länder. 

Nästa fas är för många branscher någon form av *Research*. Jag har blivit inspirerad och intresserad av något, till exempel ett land eller en stad, och nu vill jag veta mer om vad jag kan göra där, hur jag kan bo, vad jag kan äta et cetera. 

\[Bild: En generell kundresa uppdelad i sina faser.\]

Näst fas handlar om att *Välja* och sen är det dags att *Konfigurera,* det vill säga finjustera produkten eller tjänsten så den passar just dina parametrar. Vill du ha helpension eller halvpension? Vilken färg på kavajen? Vilka fonder ska du ha i portföljen? Vill du ha en limousin och en chaufför i uniform eller Golf och en förare i T-shirt? 

Först därefter är det dags att *Köpa* och det kan inte sällan också behöva sin egen mässa. Väldigt ofta accepterar företag standardlösningar så som de presenteras från ehandelssystem eller betalningslösningar. Men de som bygger dessa jobbar med alla möjliga branscher och har inte koll på vad just dina kunder har för behov. Andra viktiga frågor kan vara hur köpflödet är anpassat till olika sorters enheter, om den potentiella köparen behöver göra många klick och hur du hanterar merförsäljning. Som exempel trodde ett stort, nordiskt företag kunderna var tveksamma till att slutföra köpet på mobilen, utan istället gick till datorn för att göra det. Men när företaget gjorde om sitt köpflöde så att det var anpassat för mobiler ökade försäljningen markant för antalet mobilköp gick upp drastiskt. I verkligheten var det helt enkelt tvärtom mot vad de trodde: Kunderna ville handla på mobilen, men kunde inte. 

Ett annat exempel är företaget som fick ett nytt pensum om att också sälja försäkring och andra tilläggstjänster till sina produkter och dessa erbjudanden gjorde att kunderna knappt kunde ta sig igenom köpflödet. Och den totala försäljningen minskade. 

Kort sagt börjar digitaliseringen alltid med att ställa sig på kundens eller användarens sida, se vad hennes behov är och utgå från dem. Annars får du ändå inte vara med i leken. Ett tydligt exempel på det var myndigheten som gjorde en stor informationskampanj om sina tjänster, men under den kampanjen ökade startsidans *bounce rate* -- det vill säga hur många besökare som lämnar sidan redan innan trettio sekunder -- vilket med andra ord ledde till att kampanjen hade motsatt effekt. Investeringarna i externa media var till för att människor skulle bli intresserade av att läsa mer på sajten och få till sig den viktiga informationen -- vilket var målet att förmedla -- men både de som kom “från kampanjen” och de vanliga, gängse besökarna droppade istället ut från sajten. 

Det ena utesluter inte heller det andra. Att börja gräva där du står betyder inte att du därmed säger nej till en fantastisk framtid där allt arbete utförs av artificiella intelligenser, eller vad det nu kan vara. Det betyder att du börjar fokusera på vad som är ett problem för dina kunder redan idag och på det sättet ser till att andra, som redan har fått upp sin digitala fart, inte kan komma och ta missnöjda kunder ifrån dig hur lätt som helst. Samtidigt som att gräva där du står kommer att visa vilken som är den rätta inriktningen, den rätta kontexten för digital utveckling *både* i närtid och i framtid. Det kommer alltså att ge dig en förståelse för var artificiella intelligenser -- om vi nu fortsätter med det exemplet -- kommer att kunna göra mest nytta för dig och din organisation. 

Hoppas det inte upplevs som att vi tjatar, men bara för att verkligen poängtera skillnaden så är det fel att börja i motsatt ände: Att sätta igång utvecklingen av en ny AI medan man fortfarande visar samma startsida för alla besökare eller rent generellt har en sajt som inte fungerar som den ska. 
